<h1>15 juni</h1>

<p>Åter sitter jag vid fönstret, den blå natten vakar därute, och det
viskar och prasslar under träden.

<p>Jag såg ett äkta par i kväll på min aftonpromenad.  Henne kände jag
strax igen.  Det är inte så många år sedan jag dansade med henne på
baler, och jag har inte glömt, att hon var gång jag såg henne gav mig
en sömnlös natt i present.  Men det visste hon ingenting om.  Hon var
icke kvinna då ännu.  Hon var jungfru.  Hon var den levande drömmen:
mannens dröm om kvinnan.

<p>Nu gick hon stadigt gatan fram vid den äkta mannens arm.  Dyrare
klädd än förr, men tarvligare, mera borgerligt; något slocknat och
tärt i blicken, på samma gång en belåten hustrumin som om hon bar sin
mage framför sig på en nysilverbricka.

<p>Nej, jag förstår det icke.  Varför skall det vara så, varför skall
det alltid bli så?  Varför skall kärleken vara trollguldet, som andra
dagen blir vissna löv, eller smuts, eller ölsupa?  Ur människornas
längtan efter kärlek har ju hela den sidan av kulturen spirat upp, som
icke direkt syftar till hungerns stillande eller försvar mot fiender.
Vårt skönhetssinne har ingen annan källa.  All konst, all dikt, all
musik har druckit ur den.  Den tarvligaste moderna historiemålning
likaväl som Rafaels madonnor och Steinlens små parisiska arbeterskor,
"Dödens ängel" likaväl som Höga visan och Buch der Lieder, koralen och
Wienervalsen, ja varje gipsornament på det tarvliga hus där jag bor,
varje figur i tapeten, formen på porslinsvasen där och mönstret i min
halsduk, allt som vill pryda och försköna, det må nu lyckas eller
misslyckas, stammar därifrån, fast på mycket långa omvägar ibland.
Och det är intet nattligt hugskott av mig, utan bevisat hundra gånger.

<p>Men den källan heter icke kärleken, utan den heter: drömmen om
kärlek.

<p>Och å andra sidan är allt, som står i samband med drömmens
fullbordan, med driftens tillfredsställelse, och som följer av den,
inför vår djupaste instinkt något oskönt och oanständigt.  Detta kan
icke bevisas, det är bara en känsla: min känsla, och jag tror
egentligen allas.  Människorna behandla alltid varandras
kärlekshistorier som något lågt eller komiskt och göra ofta icke ens
undantag för sina egna.  Och sedan följderna...  En kvinna i grossess
ar något förskräckligt.  Ett nyfött barn är vedervärdigt.  En dödsbädd
gör sällan ett så ohyggligt intryck som en barnsbörd, denna förfärliga
symfoni av skrik och smuts och blod.

<p>Men först och sist själva akten.  Jag glömmer aldrig, då jag som
barn för första gången under ett av de stora kastanjeträden på
skolgården hörde en kamrat förklara "hur det går till".  Jag ville
inte tro det; det måste komma flera andra pojkar till och bekräfta det
och skratta åt min dumhet, och jag trodde det knappt ändå, jag sprang
min väg i fullt ursinne.  Hade alltså far och mor gjort på det sättet?
Och skulle jag själv göra så när jag blev stor, kunde jag inte slippa
ifrån det?

<p>Jag hade alltid känt ett stort förakt för de dåliga gossar, som
brukade rita fula ord på väggarna och planken.  Men i den stunden var
det mig som om Gud själv hade ritat något fult på den blå vårhimmeln,
och jag tror egentligen att det var då jag först började undra, om det
verkligen fanns någon gud.

<p>Ännu i dag har jag inte riktigt hämtat mig från min förvåning.
Varför måste vårt släktes liv bevaras och vår längtan stillas just
genom ett organ som vi flera gånger om dagen begagna till avloppsrör
för orenlighet; varför kunde det inte ske genom en akt, som det låg
värdighet och skönhet i på samma gång som den högsta vällust?  En akt,
som kunde utföras i kyrkan, inför allas ögon, likaväl som i mörkret
och ensamheten?  Eller i ett rosentempel mitt i solen, under körsång
och dans av bröllopsskaran.

<p align=center>*

<p>Jag vet inte hur länge jag har gått av och an genom rummen.

<p>Det ljusnar därute nu, kyrktuppen blänker mot öster, sparvarna pipa
hungrigt och vasst.

<p>Besynnerligt, att det alltid går en rysning genom luften före
soluppgången.
