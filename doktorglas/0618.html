<h1>18 juni</h1>

<p>Det var litet svalare i dag, jag tog en ridtur för första gången på
över en månad.

<p>Vilken morgon!  Jag hade lagt mig tidigt kvällen förut och sovit i
ett hela natten.  Jag sover aldrig utan att drömma, men den nattens
drömmar voro blå och lätta.  Jag red utåt Haga runt om ekotemplet,
förbi koppartälten.  Dagg och spindelväv över alla buskar och snår och
ett stort sus genom träden.  Deva var vid sitt käckaste lynne, jorden
dansade fram under oss, ung och frisk som på skapelsens söndagsmorgon.
Jag kom till ett litet värdshus; jag kände till det, jag var ofta där
i våras under mina morgonritter.  Jag satt av och tömde en flaska öl i
ett enda drag, så tog jag den brunögda flickan om livet och svängde
henne runt ett varv, kysste henne på håret och red min kos.

<p>Som det står i visan.
