<h1>19 juni</h1>

<p>Så, fru Gregorius.  Det var alltså ärendet.  Litet ovanligt, det är
sant.

<p>Hon kom sent denna gång, mottagningstiden var förbi, och hon var
ensam kvar i väntrummet.

<p>Hon steg in till mig, mycket blek, hälsade och blev stående mitt i
rummet.  Jag gjorde en gest åt en stol, men hon stod kvar.

<p>- Jag narrades sist, sade hon.  Jag är inte sjuk: jag är
fullkomligt frisk.  Det var något helt annat jag ville tala med
doktorn om, jag kunde bara inte få fram det då.

<p>En bryggarkärra skramlade förbi nere på gatan, jag gick fram och
stängde fönstret, och i den plötsliga tystnaden hörde jag henne säga,
lågt och fast, men med en liten darrning på orden, som om hon var nära
gråt:

<p>- Jag har fått en så förfärlig avsky för min man.

<p>Jag stod med ryggen mot kakelugnen.  Jag böjde på huvudet till
tecken att jag följde med.

<p>- Inte som människa, fortfor hon.  Han är alltid god och vänlig mot
mig; aldrig har han sagt mig ett hårt ord.  Men han inger mig en så
förfärlig motvilja.

<p>Hon drog djupt efter andan.

<p>- Jag vet inte hur jag skall uttrycka mig, sade hon.  Det som jag
tänkte begära av doktorn är något så besynnerligt.  Och det strider
kanske alldeles mot vad ni anser vara rätt.  Jag vet ju inte vad
doktorn tänker om sådana saker.  Men det finns något hos er som inger
mig förtroende, och jag vet ingen annan som jag skulle kunna anförtro
mig åt i det här fallet, ingen annan i hela världen som skulle kunna
hjälpa mig.  Skulle doktorn inte kunna tala med min man?  Kunde ni
inte säga honom att jag lider av en sjukdom, något underlivslidande,
och att han måste avstå från sina rättigheter, åtminstone för en tid?

<p>Rättigheter.  Jag for med handen över pannan.  Jag ser rött för
ögonen, när jag hör det ordet nämnas i den betydelsen.  Gud i himlen,
hur har det gått till i människornas hjärnor, när de gjorde
rättigheter och plikter av detta!

<p>Det stod genast klart för mig, att här måste jag hjälpa, om jag
kunde.  Men jag fann icke strax något att säga, jag ville höra henne
tala mera.  Det är också möjligt, att min medkänsla för henne var
blandad med en dosis rätt vanlig och enkel nyfikenhet.

<p>- Förlåt, fru Gregorius, frågade jag, hur länge har ni varit gift?

<p>- I sex år.

<p>- Och har det som ni kallar er mans rättigheter alltid känts lika
svårt för er som nu?

<p>Hon rodnade litet.

<p>- Det har alltid varit svårt, sade hon.  Men nu på sista tiden har
det blivit mig outhärdligt.  Jag förmår inte mera, jag vet inte vad
det skall bli av mig, om detta skall fortsätta.

<p>- Men, inföll jag, pastorn är ju inte längre ung.  Det förvånar mig
att han vid sin ålder kan göra er så mycket... förtret.  Hur gammal är
han egentligen?

<p>- Femtiosex år, tror jag - nej, han är kanske femtiosju.  Men han
ser ju äldre ut.

<p>- Men säg mig, fru Gregorius - har ni aldrig själv talat med honom
om detta?  sagt honom hur mycket det plågar er, och bett honom vänligt
och vackert att skona er?

<p>- Jo, en gång har jag bett honom om det.  Men han svarade med en
förmaning.  Han sade att vi inte kunde veta, om inte Gud har för
avsikt att skänka oss ett barn, fast vi inte ha fått något hittills,
och därför skulle det vara en mycket stor synd om vi slutade upp med
det som Gud vill att vi skall göra för att få barn...  Och han har
kanske rätt.  Men det är så svårt för mig.

<p>Jag kunde inte undertrycka ett leende.  Vilken inpiskad gammal
skojare!

<p>Hon såg mitt leende, och jag tror att hon missförstod det.  Hon
stod tyst ett ögonblick, som om hon betänkte sig; så började hon tala
igen, lågt och darrande, medan rodnaden steg allt högre och mörkare
över hennes hy.

<p>- Nej, ni måste veta allt, sade hon.  Ni har kanske redan gissat
det, ni ser ju mitt igenom mig.  Jag begär ju att ni skall narras för
min skull, då måste jag åtminstone vara uppriktig mot er.  Ni får döma
mig hur ni vill.  Jag är en otrogen hustru.  Jag tillhör en annan man.
Och det är därför det har blivit så förfärligt svårt för mig.

<p>Hon undvek min blick, medan hon sade detta.  Men jag, jag såg henne
egentligen först nu.  Nu först såg jag, att det stod en kvinna i mitt
rum, en kvinna med hjärtat överfullt av lust och elände, en ung
kvinnoblomma med doft av kärlek omkring sig och med blygselrodnad över
att doften var så mäktig och stark.

<p>Jag kände att jag bleknade.

<p>Äntligen såg hon upp och mötte min blick.  Jag vet inte vad hon
trodde sig läsa i den, men hon kunde icke hålla sig upprätt längre,
hon sjönk ner på en stol, skakande av gråt.  Kanske trodde hon att jag
tog hela saken frivolt, kanske också att jag var likgiltig och hård
och att hon till ingen nytta hade blottat sig för en främmande man.

<p>Jag gick fram till henne, tog hennes hand, klappade den sakta:
Seså, inte gråta, inte gråta mera nu.  Jag vill hjälpa er.  Jag lovar
er det.

<p>- Tack, tack...

<p>Hon kysste min hand, hon vätte den med sina tårar.  Bara en enda
våldsam snyftning till, så lyste det upp ett leende genom gråten.

<p>Jag måste också le.

<p>- Men ni var dum som talade om det där sista, sade jag.  Inte för
att ni behöver vara rädd att jag missbrukar ert förtroende; men sådant
skall man hålla hemligt.  Alltid, utan undantag, så länge man kan.
Och jag hade naturligtvis hjälpt er ändå.

<p>Hon svarade:

<p>- Jag <strong>ville</strong> säga det.  Jag ville, att någon som
jag aktar högt och ser upp till skulle veta det och likväl inte
förakta mig.

<p>Så kom en lång historia: hon hade en gång för ungefär ett år sedan
hört på ett samtal mellan mig och hennes man, pastorn - han var dålig,
och jag var där på sjukbesök.  Vi hade kommit att tala om
prostitutionen.  Hon mindes allt vad jag hade sagt och upprepade det
för mig - det var något mycket enkelt och vanligt, dessa stackars
flickor äro också människor och böra behandlas som människor o. s. v.
Men hon hade aldrig hört någon tala så förr.  Sedan dess hade hon sett
upp till mig, och det var därför hon nu hade fått mod att anförtro sig
åt mig.

<p>Allt det där hade jag glömt, totalt...  Gömt i snö, kommer upp i
tö.

<p>Jag lovade alltså att tala med hennes man ännu samma dag, och hon
gick.  Men hon hade glömt handskar och parasoll, hon kom tillbaka och
hämtade dem och försvann igen.  Hon strålade och lyste, glad och yr
som ett barn, som har fått sin vilja fram och som väntar sig något
mycket roligt.

<p align=center>*

<p>Jag gick dit på eftermiddagen.  Hon hade förberett honom; det var
överenskommet.  Jag hade ett samtal med honom i enrum.  Han var ännu
gråare i ansiktet än vanligt.

<p>- Ja, sade han, min hustru har ju redan sagt mig hur det står till.
Jag kan inte säga hur ont det gör mig om henne.  Vi hade så innerligt
hoppats och önskat, att vi en gång skulle få ett litet barn.  Men jag
vill inte vara med om skilda sovrum, det måste jag bestämt säga ifrån.
Det är ju så ovanligt i våra kretsar, det skulle bara ge anledning
till prat.  Och jag är ju för resten en gammal man.

<p>Han hostade ihåligt.

<p>- Ja, sade jag, jag betvivlar naturligtvis inte att pastorn sätter
sin hustrus hälsa framför allt annat.  Och för övrigt är det ju gott
hopp om att vi skall kunna få henne frisk igen.

<p>- Det ber jag till Gud om, svarade han.  Men hur länge tror doktorn
att det kan dra om?

<p>- Det är svårt att säga.  Men ett halvt års absolut avhållsamhet
blir säkert nödvändigt.  Sedan få vi ju se...

<p>Han har ett par smutsbruna fläckar i ansiktet; de blevo ännu
mörkare och tydligare nu mot den färglösa hyn, och ögonen liksom
krympte ihop.

<p align=center>*

<p>Han har varit gift en gång förr; bra synd att hon dog, den första
hustrun!  I hans arbetsrum hänger ett porträtt av henne i
svartkritsförstoring: en simpel och knotig och "fromsinnlig" pigtyp,
inte alltför olik den goda Katarina von Bora.

<p>Hon passade honom säkert.  Synd att hon dog!
