<h1>23 juni</h1>

<p>Midsommarnatt.  Ljusa, blå natt.  Jag minns dig ju från barndomen
och ungdomen som den lättaste, yraste, luftigaste av alla årets
nätter, varför är du så kvav och ängslande nu?

<p>Jag sitter vid fönstret och tänker över mitt liv, forskar efter
orsaken varför det kom att gå i en så helt annan fåra än alla de
andras, så långt på sidan om allmänna vägen.

<p>Låt mig tänka.

<p>Nyss, då jag gick hemåt över kyrkogården, såg jag åter en av dessa
scener, om vilka de moraliska insändarna i pressen bruka säga, att de
trotsa all beskrivning.  Det är tydligt, att en drift, som kan förmå
dessa stackars människor att väcka allmän förargelse på en kyrkogård,
måste vara oerhört mäktig och stark.  Den driver lättsinniga män till
alla slags galenskaper, och hederliga och förståndiga män driver den
till att underkasta sig stora umbäranden och försakelser i andra
hänseenden.  Och den driver kvinnorna till att övervinna den
blygselkänsla, som all flickuppfostran i generationer efter
generationer har varit anlagd på att väcka och förstärka, till att
uthärda förfärliga kroppsliga lidanden, och ofta till att störta sig
på huvudet i det djupaste elände.

<p>Blott mig har den ännu icke drivit till någonting.  Hur är det
möjligt?

<p>Mina sinnen vaknade först sent, vid en tidpunkt, då min vilja redan
var en mans vilja.  Jag var mycket ärelysten som barn.  Jag vande mig
tidigt vid självbehärskning, vid att göra skillnad mellan det som var
min innersta och konstanta vilja, och det som var viljan för stunden,
ögonblickets lust; att lyssna till den ena rösten och att ringakta den
andra.  Jag har sedan märkt, att detta är något rätt sällsynt bland
människorna, kanske mera sällsynt än talang och geni, och det
förefaller mig därför ibland, som om jag egentligen borde ha blivit
något ovanligt och betydande.  Jag var ju också ett stort ljus i
skolan; ständigt yngst i klassen, student vid femton år och medicine
licentiat vid tjugutre.  Men där stannade jag.  Inga fortsatta
specialstudier, ingen doktorsdisputation.  Folk ville nog låna mig
pengar, hur mycket som helst nästan; men jag var trött.  Jag kände
ingen lust att specialisera mig ytterligare, och jag ville förtjäna
mitt bröd.  Skolgossens ärelystnad efter vackra betyg var mättad och
dog bort, och besynnerligt nog, det kom aldrig en mans ärelystnad i
stället.  Jag tror det berodde på att det var då jag började tänka.
Jag hade inte haft tid till det förut.

<p>Men under hela den tiden låg mitt driftliv i en halvslummer,
levande nog att väcka obestämda drömmar och begär, som hos en ung
flicka, men icke mäktigt och bjudande som hos andra unga män.  Och om
jag också emellanåt vakade en natt igenom i heta fantasier, föreföll
det mig dock alltid otänkbart att jag skulle kunna finna
tillfredsställelse hos de kvinnor som mina kamrater besökte, kvinnor,
som de ibland hade pekat ut för mig på gatorna och som föreföllo mig
motbjudande.  Det gjorde väl också till, att min fantasi alltid hade
fått växa på egen hand och sköta sig själv nästan utan all beröring
med kamraternas.  Jag var ju alltid så mycket yngre än de, jag förstod
i början ingenting när de talade om sådana saker, och emedan jag
ingenting förstod, vande jag mig att icke höra på.  Så förblev jag
"ren".  Icke ens gossårens synder gjorde jag någonsin bekantskap med,
visste knappt ens vad det var.  Jag hade ingen religiös tro som höll
mig tillbaka, men jag gjorde mig drömmar om kärleken, o, mycket vackra
drömmar, och jag var viss om att de skulle förverkligas en gång.  Jag
ville inte sälja min förstfödslorätt för en grynvälling, ville inte
smutsa min vita mössa.

<p>Mina drömmar om kärleken - det tycktes mig en gång att de voro så
nära, så nära att bli verklighet.  Midsommarnatt, underliga bleka
natt, alltid väcker du upp det minnet igen, det minnet som egentligen
är mitt livs enda, det enda som står när allting annat sjunker undan
och blir stoft och ingenting.  Och ändå var det så obetydligt, det som
skedde.  Jag var ute på min morbrors lantställe över midsommarhelgen.
Där var ungdom och dans och lekar.  Bland ungdomsskaran fanns en
flicka, som jag hade träffat några gånger förr, på bjudningar i
familjer.  Jag hade icke tänkt på henne mycket förut, men då jag nu
såg henne där, rann det mig plötsligt i sinnet vad en kamrat till mig
hade sagt om henne en gång på en bjudning: den där flickan har allt
ett gott öga till dig, hon har suttit och sett på dig hela kvällen.
Detta erinrade jag mig nu, och fast jag inte trodde det utan vidare,
gjorde det i alla fall att jag såg mera på henne än jag kanske annars
skulle ha gjort, och jag märkte också att hon såg på mig ibland.  Hon
var kanske inte vackrare än många andra, men hon stod i de tjugu årens
fulla blomma, och hon hade ett tunt vitt blusliv över det unga
bröstet.  Vi dansade några gånger med varandra kring majstången.
Inemot midnatt gingo vi allesammans upp på ett berg för att se på
utsikten och tända ett midsommarbål, och det var meningen att vi
skulle stanna där tills solen gick upp.  Vägen gick genom skogen
mellan höga raka tallar; vi gingo par om par, och jag gick med henne.
Då hon snubblade mot en trädrot i skogsdunklet räckte jag henne min
hand, det gick en ilning av glädje igenom mig då jag kände hennes
lilla mjuka, fasta, varma hand i min, och jag behöll den sedan också
där vägen blev jämn och lätt.  Vad talade vi om?  Jag vet inte, inte
ett ord har stannat i mitt minne, jag minns bara att det gick som en
hemlig ström av tyst och beslutsam hängivenhet genom hennes röst och
genom alla hennes ord, som om detta att hon gick där i skogen hand i
hand med mig var något som hon länge hade drömt om och hoppats på.  Vi
kommo upp på berget, andra ungdomar voro där före oss och hade redan
tänt bålet, och vi lägrade oss i grupper och parvis här och där.  Från
andra höjder och berg flammade andra eldar.  Över oss hängde rymden
stor och ljus och blå, nedanför lågo vikarna och sunden och den vida
fjärden isigt blanka och djupa.  Jag höll ännu alltjämt hennes hand i
min, jag tror också att jag vågade smeka den sakta.  Jag betraktade
henne förstulet och såg, att hennes hy glödde i nattens blekhet och
ögonen stodo fulla av tårar, men hon grät icke, hon andades jämnt och
lugnt.  Vi sutto tysta, men inom mig sjöng det, en sång, en gammal
visa som kom för mig, jag vet inte hur:

<blockquote>
Det brinner en eld, han brinner så klart, han flammar som tusen
kransar -
<br>skall jag in i elden gå och med min käraste dansa?
</blockquote>

<p>Vi sutto länge så.  En och annan av de andra reste sig och gick
hemåt, och jag hörde någon säga: det är stora moln i öster, vi få inte
se någon soluppgång.  Skaran på berget glesnade, men vi sutto kvar,
till sist voro vi ensamma.  Jag såg på henne länge, och hon mötte
stadigt min blick.  Då tog jag hennes huvud mellan mina händer och
kysste henne, en lätt och oskyldig kyss.  I detsamma var det någon som
ropade henne, hon ryckte till, gjorde sig lös och sprang sin väg,
sprang på lätta fötter nedåt genom skogen.

<p>Då jag hann upp henne var hon redan bland de andra, jag kunde bara
trycka hennes hand i tysthet, och hon tryckte min tillbaka.  Därnere
på ängen gick dansen ännu kring majstången, pigor och drängar och
herrskapsfolkets ungdom om varandra, som det brukas den enda natten på
året.  Jag förde henne i dansen på nytt, en vild och yr dans blev det;
det var redan full dager, men med midsommarnattens häxeri ännu kvar i
luften, hela jorden dansade under oss, och de andra paren susade förbi
än högt över oss, än långt nedanför, allt gick upp och ner och runt
omkring.  Så kommo vi till sist ut ur de dansandes virvel, vi vågade
icke se på varandra men smögo oss bort tillsammans utan ett ord, bakom
en syrenhäck.  Där kysste jag henne åter.  Men det var något annat nu,
hennes huvud låg tillbakalutat mot min arm, hon slöt ögonen, och
hennes mun blev ett levande väsen under min kyss.  Jag tryckte min
hand mot hennes bröst, och jag kände hennes hand lägga sig över min -
kanske var det hennes mening att värja sig, att föra undan min hand,
men i verkligheten tryckte hon den blott hårdare mot sitt bröst.  Men
under tiden steg det ett skimmer över hennes ansikte, först svagt,
sedan starkare, till sist som ett våldsamt eldsken, hon öppnade ögonen
men måste sluta dem på nytt, bländad, och när vi så äntligen hade
kysst den långa kyssen till slut, stodo vi kind mot kind och stirrade
häpna rakt in i solen, som bröt fram ur molnskockarna i öster.

<p>Sedan såg jag henne aldrig mera.  Det är tio år sedan dess, tio år
just i natt, och ännu i dag blir jag sjuk och galen när jag tänker på
detta.

<p>Vi stämde inte något möte till dagen därpå, vi tänkte inte på det.
Hennes föräldrar bodde på ett ställe i närheten, och vi togo det som
något självklart att vi skulle träffas och vara tillsammans dagen
därpå, alla dagar, hela livet.  Men nästa dag blev en regndag, den
gick utan att jag såg henne, och på kvällen måste jag resa in till
staden.  Där läste jag ett par dagar senare i en tidning, att hon var
död.  Drunknad under badning, hon och en annan ung flicka.

<p>- - - Ja, ja, det är nu tio år sedan dess.

<p>Jag var bedrövad först.  Men jag måste egentligen vara en rätt
stark natur.  Jag arbetade som förut, jag tog min examen på hösten.
Men jag led också.  Jag såg henne för mig om natten, ständigt.  Jag
såg den vita kroppen ligga bland sjögräs och slam och lyftas upp och
ner i vattnet.  Ögonen stodo vidöppna, och öppen stod munnen som jag
hade kysst.  Så kom det människor i en båt, med en dragg.  Och draggen
fäste sin klo i hennes bröst, i samma unga flickbröst som min hand
hade smekt så nyss.

<p>Det drog lång tid om efter detta, innan jag åter kände något av att
jag var man och att det fanns kvinnor till i världen.  Men då var jag
härdad.  Nu hade jag dock en gång känt en gnista från den stora
flamman, och jag var mindre än någonsin böjd för att hålla till godo
med talmikärlek.  Andra må vara mindre nogräknade i den punkten, det
får bli deras sak, och jag vet inte om hela frågan har någon så stor
betydelse.  Men jag kände, att den hade betydelse för mig.  Och det
vore dock väl naivt att tro, att icke en mans vilja skulle kunna
reglera dessa bagateller, om blott viljan finns där.  Käre Martin
Luther, du pastor Gregorius, värdige lärofader, vilken syndare i
köttet måste du inte ha varit, eftersom du pratade så mycket dumheter
när du kom in på det kapitlet.  Men du var dock uppriktigare än dina
bekännare nu för tiden, och det skall man väl alltid hålla dig räkning
för.

<p>Så gick det år efter år, och livet drog mig förbi.  Jag såg många
kvinnor som tände min längtan på nytt men just de kvinnorna märkte
aldrig mig, det var som om jag inte fanns till för dem.  Hur kom det
sig?  Jag tror att jag förstår det nu.  En kvinna, som älskar, har
just den förtrollning över sin gång och sin hy och över hela sitt
väsen, som tar mig fången.  Det var alltid sådana kvinnor som tände
mitt begär.  Men eftersom de redan älskade andra män, kunde de ju icke
se mig.  Andra sågo stället på mig; jag var ju utexaminerad läkare vid
unga år och med början till en god praktik, jag ansågs följaktligen
för ett utmärkt parti och blev naturligtvis föremål för en hel del
efterhängsenhet.  Men det var nu alltid spilld möda.

<p>Ja, åren gingo, och livet drog mig förbi.  Jag verkar i mitt kall.
Människorna komma till mig med sina sjukdomar, alla sorter, och jag
kurerar dem så gott jag kan.  Några bli friska, andra dö, de flesta
släpa sig vidare med sina krämpor.  Jag gör inga underkurer; en och
annan, som jag icke har kunnat hjälpa, har vänt sig från mig till
kloka gubbar och till notoriska charlataner, och blivit frisk.  Men
jag tror att man anser mig för en samvetsgrann och försiktig läkare.
Snart är jag väl den typiske husläkaren, han med den stora
erfarenheten och den lugna, förtroendeväckande blicken.  Människorna
skulle kanske ha mindre förtroende för mig om de visste hur illa jag
sover.

<p>Midsommarnatt, ljusa blå natt, du var ju dock förr så lätt och
luftig och yr, varför ligger du nu som en ångest över mitt bröst?
