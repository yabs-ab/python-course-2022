<h1>28 juni</h1>

<p>På min kvällspromenad i afton kom jag förbi Grand Hotel; där satt
Klas Recke vid ett bord på trottoaren, ensam med sin visky.  Jag
fortsatte ännu några steg, så vände jag om och tog plats vid ett bord
i närheten för att iakttaga honom.  Han såg mig icke, eller ville icke
se mig.  Den lilla kvinnan har naturligtvis berättat för honom om sitt
besök hos mig och om det lyckliga resultatet - för det senare är han
förmodligen tacksam, men det gör honom kanske litet obehag att veta,
att det finns en som är invigd i hemligheten.  Han satt orörlig och
såg ut över strömmen och rökte på en mycket lång och smal cigarr.

<p>Det gick en tidningspojke förbi; jag köpte ett Aftonblad att
begagna till skyddande förklädnad och betraktade honom över
tidningskanten.  Och åter for det igenom mig samma tanke som då jag
för många år sedan såg honom för första gången: varför har den mannen
fått just det ansiktet, som jag borde ha haft?  Så ungefär skulle jag
se ut, om jag kunde göra om mig själv.  Jag, som på den tiden led så
bittert av att jag var ful som hin onde.  Nu gör det mig detsamma.

<p>Jag har knappt sett en vackrare man.  Kalla, ljusgrå ögon, men i en
inramning som gör dem drömmande och djupa.  Alldeles raka och
horisontala ögonbryn, som gå långt bortåt tinningarna; en marmorvit
panna, ett mörkt och rikt hår.  Men i ansiktets nedre hälft är munnen
det enda som är fullkomligt vackert, eljest finns där några små
bisarrerier, en oregelbunden näsa, en mörk och liksom förbränd hy,
kort sagt allt som behövs för att rädda honom från det slags felfri
skönhet, som mest väcker löje.

<p>Hur ser den mannen ut inuti?  Det vet jag så gott som ingenting om.
Jag vet bara att han gäller för att vara ett mycket gott huvud, ur
vanlig karriärsynpunkt sett, och jag tror mig minnas, att jag oftare
har sett honom i sällskap med hans överordnade i departemanget, där
han tjänstgör, än med hans jämnåriga kamrater.

<p>Det for hundra tankar igenom mig när jag såg på honom, där han satt
orörlig med blicken ut i det obestämda - sitt glas rörde han icke, och
cigarren höll på att slockna.  Hundra gamla drömmar och fantasier
vaknade på nytt, när jag tänkte på det liv som är hans och jämförde
det med mitt eget.  Ofta har jag sagt till mig själv:
<strong>begäret</strong> är det ljuvaste i världen och det enda som en
liten smula kan förgylla upp detta eländiga liv; men begärets
tillfredsställelse måtte det inte vara mycket bevänt med, att döma av
alla dessa konsuler och generalkonsuler som i den vägen icke neka sig
något och som likväl aldrig ha ingivit mig någon avund.  Men när jag
ser en man sådan som han därborta, känner jag en bitter avund längst
inne.  Det problem, som förgiftade min ungdom och som tynger mig ännu
långt in i mannaåren, har för honom löst sig av sig själv.  Det är
sant, det har det väl också gjort för de flesta andra, men den
lösningen på problemet inger mig icke avund, utan äckel, eljest skulle
det för länge sedan vara löst också för mig.  Men honom har kvinnornas
kärlek ända från början fallit till som en naturlig rätt, aldrig har
han stått i valet mellan hunger och ruttet kött.  Jag tror knappt
heller att han någonsin har hunnit med att tänka särdeles mycket,
aldrig har han fått tid att låta reflexionen drypa gift i sitt vin.
Han är lycklig, och honom avundas jag.

<p>Och jag tänkte också med en frysning på henne, på Helga Gregorius,
jag såg hennes lyckodränkta blick genom skymningen.  Ja, de två höra
ihop, det är naturligt urval. - Gregorius; varför skall hon släpa det
namnet och den människan med sig genom livet?  Det är ju meningslöst.

<p>Det började skymma, det föll ett rött aftonsken över den
sotflammiga slottsfasaden.  Det gick människor förbi på trottoaren;
jag lyssnade till deras röster, det var magra yankees med sin suddiga
slang, små feta handelsjudar med sina nasaltoner och vanligt
borgarfolk med belåtna lördagsaftonstonfall i rösten.  En och annan
nickade åt mig och jag nickade tillbaka, en och annan lyfte på hatten,
och jag lyfte på min hatt.  Några bekanta slogo sig ned vid ett bord
alldeles intill mitt, det var Martin Birck och Markel och en tredje
herre, som jag har träffat någon gång, men vars namn jag har glömt
eller kanske aldrig vetat - han är mycket flintskallig, och när jag
har träffat honom förut har det varit inomhus, därför kände jag inte
igen honom förrän han tog av sig hatten för att hälsa.  Recke nickade
åt Markel, som han känner, och reste sig strax efteråt för att gå.  Då
han kom nära mitt bord, tycktes han plötsligt känna igen mig och
hälsade ytterst artigt, men litet främmande.  Vi voro du i Uppsala,
men det har han glömt.

<p>Sällskapet bredvid började genast tala om honom så snart han var
utom hörhåll, och jag hörde den flintskallige herrn vända sig till
Markel och fråga:

<p>- Jaså, du känner den där Recke, det lär ju vara en framtidsman -
det sägs att han är ärelysten?

<p><i>Markel:</i> - Ja, ärelysten...  Om jag skall kalla honom
ärelysten så är det väl mest för vår stora vänskaps skull, annars
uttrycker man sig nog riktigare om man säger, att han vill komma fram.
Ärelystnad är något så sällsynt.  Vi ha vant oss att kalla en person
för ärelysten om han vill bli statsråd.  Statsråd, vad är det?
Inkomster som en mindre grosshandlare och knappt så mycket makt att
han kan hjälpa fram sina släktingar, långt mindre driva igenom sina
idéer, om han har några.  Det hindrar naturligtvis inte att jag själv
gärna skulle vilja bli statsråd, det är ju alltid en förmånligare
plats än den jag har - men man skall bara inte kalla det ärelystnad.
Det är något annat.  På den tiden då jag var ärelysten gjorde jag upp
en för resten mycket vackert uttänkt plan att erövra hela jorden och
ordna om förhållandena, så att allt blev som det skulle vara; och när
det så till sist blev så bra, att det nästan började bli tråkigt, då
skulle jag stoppa på mig så mycket pengar jag behövde och smyga mig
bort, försvinna i någon millionstad och sitta i ett kaféhörn och
dricka absint och ha min glädje av att se på hur galet allting gick
sedan jag drog mig tillbaka...  Men jag tycker nu om Klas Recke i alla
fall, därför att han är vacker, och därför att han har en ovanlig
talang att ställa det litet hyggligt och trevligt för sig här i
jämmerdalen.

<p>Ja, Markel; han är sig lik i det hela.  Han är politiker i en stor
tidning nu och skriver ofta i upprymd sinnesstämning artiklar, som äro
ämnade att läsas på allvar och som ibland också förtjäna det.  Litet
orakad och ruggig om förmiddagarna, men alltid elegant om kvällarna
och med ett humör, som lyser upp samtidigt med gaslyktorna.  Bredvid
honom satt Birck med frånvarande ögon, klädd i en stor regnkappa mitt
i värmen; han drog den omkring sig med en frusen gest.

<p>Markel vände sig till mig och frågade vänligt om jag ville slå mig
ned i en utvald krets av gamla alkoholister.  Jag tackade och svarade,
att jag strax skulle gå hem.  Det var också min mening, men jag kände
i verkligheten ingen längtan efter mina ensamma rum, jag satt ännu
länge kvar och lyssnade till musiken från Strömparterren, som tydlig
och stark trängde fram genom den kvällstysta staden, och jag såg hur
slottet speglade sina blinda och stirrande fönsterrader i strömmen -
ty det är ingen ström just nu, den ligger blank som en skogstjärn.
Och jag såg på en liten blå stjärna som stod och darrade över
Rosenbad.  Jag hörde också på samtalet vid bordet bredvid.  De talade
om kvinnorna och om kärleken, och frågan gällde, vad som är den
viktigaste förutsättningen för att man skall kunna ha riktigt roligt
med en kvinna.

<p>Den flintskallige herrn sade: Att hon är sexton år, att hon är
svarthårig och mager, och att hon har ett hett blod.

<p><i>Markel</i>, med ett drömmande uttryck: Att hon är tjock och
mullig.

<p><i>Birck</i>: Att hon håller av mig.
