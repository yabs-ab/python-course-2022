<h1>2 juli</h1>

<p>Nej, detta börjar bli ohyggligt.  Åter stod fru Gregorius i mitt
rum i dag, vid tiotiden på morgonen.  Hon såg blek och förstörd ut,
och ögonen stirrade så stora emot mig.  - Hur är det, frågade jag
ovillkorligen, vad har hänt - har det hänt något?

<p>Hon svarade, lågt:

<p>- I natt tog han mig med våld.  Så gott som med våld.

<p>Jag satte mig i min stol vid skrivbordet, min hand fingrade visst
med en penna och en papperslapp, som om jag tänkte skriva ett recept.
Hon satte sig i ett soffhörn.  - Stackars liten, sade jag, liksom för
mig själv.  Jag kunde icke hitta på något att säga.

<p>Hon sade:

<p>- Jag är gjord att trampas på.

<p>Vi tego ett ögonblick, så började hon berätta.  Han hade väckt
henne mitt i natten.  Han hade inte kunnat somna.  Han tiggde och bad;
han grät.  Han talade om att hans salighet stod på spel, han visste
inte vilka svåra synder han kunde komma att begå, om hon inte gjorde
honom till viljes.  Det var hennes plikt att göra det, och plikten
gick före hälsan.  Gud skulle hjälpa dem, Gud skulle göra henne frisk.
i alla fall.

<p>Jag satt stum av häpnad.

<p>- Är han då en hycklare?  frågade jag.

<p>- Jag vet inte.  Nej, det tror jag inte.  Men han har vant sig att
begagna Gud till allt möjligt, som det bäst passar sig för honom.  Det
göra de alltid, jag känner ju så många präster.  Jag hatar dem.  Men
han är ingen hycklare, tvärtom, han har visst alltid ansett det som
något självklart, att hans religion är den rätta, och snarare tror han
att de som förkasta den måste vara bedragare, elaka människor, som
ljuga med flit för att föra andra i fördärvet.

<p>Hon talade lugnt, bara med en liten darrning i rösten, och det hon
sade överraskade mig på ett sätt; jag hade icke vetat förr, att denna
lilla kvinnovarelse tänkte, att hon kunde bedöma en man, sådan som den
hon talade om, så klart och liksom utifrån, fast hon ju måste känna
ett dödligt hat till honom, en djup vämjelse.  Jag kände vämjelsen och
hatet i hennes rösts darrning och i alla hennes ord, och det smittade
också mig, medan hon berättade saken till slut: hon ville stiga upp,
klä på sig, gå ut, gå ute på gatan hela natten tills det blev morgon;
men han höll henne fast, och han var stark, han släppte henne icke - -
-

<p>Jag kände att jag blev het, mina tinningar bultade.  Jag hörde en
röst inom mig så tydligt, att jag nästan blev rädd för att jag tänkte
högt, en röst som viskade mellan tänderna: Akta dig, präst!  Jag har
lovat den lilla kvinnan där, den lilla kvinnoblomman med det ljusa
silkeshåret, att jag skall skydda henne mot dig.  Akta dig, ditt liv
är i min hand om jag vill, jag kan göra dig salig förrän du önskar.
Akta dig, präst, du känner mig inte, mitt samvete har inte den
ringaste likhet med ditt, jag är min egen domare, jag är av en
människosort som du inte anar att den finns till!

<p>Satt hon verkligen och lyssnade till mina hemliga tankar?  Det gick
en liten isning igenom mig, när jag plötsligt hörde henne säga:

<p>- Jag skulle kunna mörda den mannen.

<p>- Kära fru Gregorius, svarade jag småleende, det är ju ett talesätt
naturligtvis, men man bör inte begagna det ens som sådant.

<p>Jag hade så när sagt: allra minst som sådant.

<p>- Men, fortsatte jag nästan i samma andedrag, för att vika in på
ett annat ämne, men säg mig hur gick det egentligen till att ni blev
gift med pastor Gregorius?  Påtryckning från föräldrarna, eller kanske
ett litet konfirmationssvärmeri?

<p>Hon skakade till som av en frysning.

<p>- Nej, ingenting av allt detta, sade hon.  Det skedde så
besynnerligt, det var ingenting sådant som ni kan gissa er till eller
förstå av er själv.  Jag var naturligtvis aldrig kär i honom, aldrig
det ringaste.  Inte ens den vanliga flickförtjusningen för
konfirmationsprästen - ingenting alls.  Men jag skall försöka berätta
och förklara alltsammans för er.

<p>Hon makade sig längre in i soffhörnet och satt där hopkrupen som en
liten flicka.  Och med en blick, som såg förbi mig och ut i det
obestämda, började hon tala.

<p>- Jag var så lycklig i min barndom och min första ungdom.  Den
tiden står för mig som en saga, när jag tänker på den.  Alla tyckte om
mig, och jag höll av alla och trodde alla om gott.  Så kom den där
åldern, ni vet.  Men det gjorde ingen förändring i början, jag var
ännu alltjämt lycklig, ja lyckligare än förut - ända till mitt
tjugonde år.  En ung flicka har också sin sinnlighet, det förstår ni
nog, men i den allra första ungdomen gör den henne bara lycklig.
Åtminstone var det så med mig.  Blodet sjöng i mina öron, och jag
sjöng också själv - sjöng ständigt, när jag gick i mina sysslor i
hemmet, och smågnolade när jag gick på gatan...  Och jag var jämt
förälskad.  Jag hade växt upp i ett mycket religiöst hem; men jag
trodde ändå inte att det var någon så förfärligt svår synd att kyssas.
När jag var förälskad i någon ung man och han kysste mig, så lät jag
det ske.  Jag visste ju också att det fanns något annat, som man måste
akta sig för och som var en förfärlig synd, men det stod för mig som
något så oklart och avlägset, och det frestade mig inte.  Nej, inte
alls; jag förstod inte ens att det kunde fresta någon, jag trodde bara
att det var något som man måste underkasta sig när man var gift och
skulle ha barn, men ingenting som kunde ha någon betydelse i och för
sig.  Men när jag var tjugu år blev jag mycket förälskad i en man.
Han såg bra ut och var god och fin - åtminstone trodde jag det då, och
jag tror det ännu när jag tänker på honom.  Ja, det måste han vara -
han gifte sig sedan med en ungdomsväninna till mig, och han har gjort
henne mycket lycklig. - Det var en sommar vi träffades, på landet.  Vi
kysstes.  En dag förde han mig med sig långt in i skogen.  Där
försökte han förföra mig, och det var nära att han lyckats.  O, om han
hade lyckats, om jag inte hade sprungit min väg - vad allting kunde
vara annorlunda då mot nu!  Då hade jag kanske blivit gift med honom -
åtminstone hade jag aldrig blivit gift med den, som nu är min man.
Jag hade kanske fått små barn och ett hem, ett verkligt hem; aldrig
hade jag då behövt bli en otrogen hustru. - Men jag blev alldeles vild
av blygsel och förskräckelse, jag vred mig ur hans armar och sprang
min väg, sprang för brinnande livet.

<p>Det kom en förfärlig tid sedan.  Jag ville inte se honom mera,
vågade inte se honom.  Han sände mig blommor, han skrev brev på brev
och bad mig förlåta.  Men jag trodde att han var en usling; breven
svarade jag inte på, och blommorna kastade jag ut genom fönstret.  -
Men jag tänkte på honom, ständigt.  Och nu var det inte längre bara
kyssar jag tänkte på; nu visste jag vad frestelsen var.  Jag kände det
som om det hade försiggått en förändring med mig, fast ingenting hade
skett.  Jag föreställde mig att man kunde se det på mig.  Ingen kan
förstå hur jag led.  På hösten, när vi hade flyttat in till staden,
var jag ute och gick ensam en eftermiddag i skymningen.  Blåsten pep
kring husknutarna, och det föll en regndroppe då och då.  Jag kom in
på den gatan, där jag visste att han bodde, och förbi huset.  Jag
stannade och såg att det lyste i hans fönster, jag såg hans huvud i
lampskenet, lutat över en bok.  Det drog mig som <!-- ingen artikel
--> magnet, jag tyckte att det skulle vara så bra att vara där inne,
hos honom.  Jag smög mig in genom porten och uppför halva trappan -
där vände jag om.

<p>Om han hade skrivit till mig i de dagarna, skulle jag ha svarat.
Men han hade tröttnat på att skriva och aldrig få svar, och sedan
träffades vi aldrig - inte på många år, och då var ju allting så
annorlunda.

<p>Jag har visst redan sagt er, att jag var mycket religiöst
uppfostrad.  Nu sjönk jag alldeles ner i religionen, jag blev
sjuksköterskeelev, men måste sluta därför att min hälsa hade blivit
klen; så var jag åter hemma, gick i mina sysslor där i hemmet som
förut och drömde och längtade och bad Gud befria mig från mina drömmar
och min längtan.  Jag kände att det som var var outhärdligt, att en
förändring måste ske.  Så en dag fick jag veta av far, att pastor
Gregorius hade begärt mig till hustru.  Jag stod alldeles häpen, han
hade aldrig närmat sig till mig på något sådant sätt att jag kunnat
ana något.  Han hade umgåtts länge hos oss, mor beundrade honom, och
far var lite rädd för honom, tror jag.  Jag gick in i mitt rum och
grät.  Det var alltid något hos honom som bjöd mig emot på ett
särskilt sätt, och jag tror att det just var detta som gjorde att jag
till sist bestämde mig för att säga ja.  Ingen lade något tvång på
mig, ingen övertalade mig.  Men jag trodde att det var Guds vilja.
Man hade ju lärt mig att tro, att Guds vilja alltid var det, som allra
mest bjöd vår egen vilja emot.  Ännu natten förut hade jag ju legat
vaken och bett till Gud om befrielse och ro.  Jag trodde nu, att han
hade hört mina böner - på sitt sätt.  Jag tyckte mig se hans vilja
lysa alldeles klart för mina ögon.  Jag trodde, att vid den mannens
sida skulle min längtan slockna och mina begär dö bort, och att det
var på det sättet Gud hade ordnat det för mig.  Och att han var en god
och bra man var jag ju säker på, eftersom han var präst.

<p>Det gick ju annorlunda.  Han kunde icke döda mina drömmar, han
kunde bara smutsa dem.  I stället dödade han så småningom min tro.
Det är det enda jag kan tacka honom för, ty jag längtar icke tillbaka
till den.  När jag nu tänker på den, förefaller den mig bara
besynnerlig.  Allt det som man längtade efter, allt som var ljuvt att
tänka på, det var synd.  En mans famntag var synd, om man längtade
efter det och gärna ville det; men om man fann det oskönt och
motbjudande, ett gissel, en plåga, ett äckel - då var det synd att
<strong>icke</strong> vilja det!  Säg, doktor Glas, är det inte
besynnerligt?

<p>Hon hade talat sig varm och het.  Jag nickade åt henne över
glasögonen:

<p>- Jo, nog är det besynnerligt.

<p>- Eller säg, tror ni att min kärlek nu är synd?  Den är inte bara
lycka, den är kanske mera ångest, men tror ni att den är synd?  Om den
är synd, då är allt hos mig synd, eftersom jag inte kan upptäcka något
hos mig, som är bättre och värdefullare än den. - Men det förvånar er
kanske att jag sitter här och talar med er om detta.  Jag har ju en
annan att tala med.  Men när vi träffas är tiden så kort, och han
talar så litet med mig - hon rodnade plötsligt - han talar så litet
med mig om det, som jag mest tänker på.

<p>Jag satt lugn och tyst med huvudet i handen och betraktade henne
genom halvslutna ögonlock, där hon satt i mitt soffhörn, blommande röd
under det stora gula håret.  Jungfru Sammetskind.  Och jag tänkte: om
det nu vore för mig hon kände så, att tiden inte räckte till för att
tala.  När hon nu börjar tala härnäst - så tänkte jag - då går jag
fram till henne och sluter till hennes mun med en kyss.  Men hon satt
tyst nu.  Dörren stod halvöppen till det stora väntrummet, och jag
hörde min hushållerskas steg i korridoren.

<p>Jag bröt tystnaden:

<p>- Men säg mig, fru Gregorius, har ni aldrig tänkt på skilsmässa?
Ni är ju inte bunden vid er man av något ekonomiskt nödtvång - er far
lämnade ju förmögenhet efter sig, ni var enda barnet, och er mor lever
ännu, i goda omständigheter, inte sant?

<p>- Ack, doktor Glas, ni känner honom inte.  Skilsmässa - en präst!
Han skulle aldrig gå in på det, aldrig, vad jag än gjorde, vad som än
hände.  Han skulle hellre "förlåta" mig sju och sjuttio resor, och
upprätta mig och allt möjligt...  Han skulle vara i stånd till att
hålla förböner för mig i kyrkan.

<p>- Nej, jag är gjord att trampas på.

<p>Jag reste mig:

<p>- Ja, kära fru Gregorius, hur vill ni att jag skall göra nu?  Nu
ser jag ingen utväg mera.

<p>Hon skakade rådvill på huvudet.

<p>- Jag vet inte.  Jag vet ingenting mera.  Men jag tror att han
kommer hit till doktorn i dag, för sitt hjärta; han talade om det i
går.  Kunde ni inte säga honom något ännu en gång?  Men naturligtvis
utan att låta honom ana att jag har varit här i dag och talat med er
om detta?

<p>- Ja - vi få se.

<p>Hon gick.

<p>Då hon hade gått, tog jag till ett häfte av en facktidskrift för
att förströ mig.  Men det hjälpte inte, jag såg henne alltjämt för
mig, såg henne sitta uppkrupen där i soffhörnet och berätta om sitt
öde och om hur det gick till, att hon råkade komma så alldeles på
galen kant här i världen.  Vems var felet?  Var det den mannens, som
ville förföra henne i skogen en sommardag?  Ack, vad har mannen för
uppgift gent emot kvinnan annat än att förföra henne, det må nu ske i
skogen eller i brudsängen, och sedan hjälpa och stödja henne i allt,
som följer av förförelsen.  Vems var då felet - var det prästens?  Han
hade ju bara begärt henne, som myriader män ha begärt myriader
kvinnor, begärt henne i tukt och ära till på köpet, som det heter på
hans besynnerliga språk - och hon hade samtyckt, utan att veta eller
förstå, bara i förtvivlan och under påverkan av den besynnerliga
begreppsförvirring som hon hade växt upp i.  Hon var inte vaken då hon
gifte sig med den människan, hon gjorde det i sömnen.  I drömmen ske
ju ofta de besynnerligaste saker, och de förefalla fullkomligt
naturliga och vanliga - i drömmen.  Men då man vaknar och erinrar sig
vad man har drömt, häpnar man och gapskrattar eller ryser.  Nu har hon
vaknat!  Och föräldrarna, som dock borde ha vetat vad ett äktenskap är
och som likväl gåvo sitt samtycke och kanske till och med voro
förtjusta och kände sig smickrade - voro de vakna?  Och prästen själv:
hade han inte den ringaste känsla av det onaturliga och grovt
oanständiga i sitt förehavande?

<p>Aldrig har jag haft en så stark känsla av att moralen är en
karusell, som går runt.  Det visste jag egentligen förut, men jag hade
alltid tänkt mig, att svängningstiderna måste vara sekler eller
tidevarv - nu föreföllo de mig som minuter och sekunder. Det skimrade
för mina ögon, och som den enda ledtråden genom häxdansen förnam jag
åter en gång rösten i mitt inre, rösten som viskade mellan tänderna:
akta dig, präst!

<p align=center>*

<p>Mycket riktigt.  Han kom på mottagningstimmen.  Det klack till i
mig av en plötslig och hemlig munterhet, när jag öppnade dörren och
såg honom sitta där ute i väntrummet.  Det var bara en patient före
honom, en gammal fru som ville ha ett recept förnyat - så blev det
hans tur.  Han bredde ut rockskörten och tog med långsam värdighet
plats i samma soffhörn, där hans hustru hade suttit uppkrupen några
timmar förut.

<p>Han började naturligtvis med att prata en massa strunt, som
vanligt.  Det var nattvardsfrågan han underhöll mig med.  Hjärtfelet
kom bara fram i förbigående, i en bisats, och jag fick det intrycket
att han egentligen hade kommit för att höra min mening som läkare
angående den heliga nattvardens hälsofarlighet, som nu är under debatt
i alla tidningar till omväxling med storsjöodjuret.  Jag har inte
följt med denna diskussion, jag har nog då och då sett en artikel om
saken i en tidning och läst den till hälften, men jag var långt ifrån
orienterad i ämnet, och det blev i stället pastorn som fick utveckla
frågans läge för mig.  Vad skall man göra för att förebygga
smittoöverföring vid kommunionen?  Det var frågan.  Pastorn beklagade
mycket att en sådan fråga hade blivit väckt; men nu var den en gång
väckt och måste besvaras.  Man kunde tänka sig åtskilliga lösningar på
frågan.  Det enklaste vore kanske att det för varje kyrka anskaffades
ett antal små bägare, som av klockaren kunde rengöras vid altaret
efter varje omgång - men det skulle bli dyrt; kanske till och med
omöjligt för fattiga landsförsamlingar att anskaffa ett tillräckligt
antal silverbägare.

<p>Jag anmärkte i förbigående, att det i vår tid, då det religiösa
intresset befinner sig i stadigt stigande, och då det anskaffas massor
av silverbägare till varenda velocipedtävlan, väl inte borde vara
omöjligt att anskaffa alldeles likadana bägare till ett religiöst
ändamål.  För resten kan jag inte erinra mig, att det i
instiftelseorden till nattvarden förekommer ett enda ord om silver,
men den reflexionen behöll jag för mig själv. - Vidare hade man tänkt
sig den möjligheten - fortfor prästen - att varje nattvardsgäst kunde
medföra sin bägare eller sitt glas.  Men hur skulle det se ut, om den
rike kom med en konstnärligt arbetad silverbägare och den fattige
måhända med ett brännvinsglas?

<p>Jag tyckte för min del att det kunde se ganska pittoreskt ut, men
jag teg och lät honom fortsätta.  - Vidare hade en präst av den
moderna, frisinnade riktningen föreslagit att taga in vår frälsares
blod i kapslar. - Jag undrade först om jag hade hört rätt; i kapslar,
som ricinolja? - Ja, i kapslar, kort sagt.  Och slutligen hade en
hovpredikant konstruerat en alldeles ny sorts nattvardskalk, tagit ut
patent på den och bildat ett aktiebolag - pastorn beskrev den
utförligt för mig, den tycktes vara byggd på ungefär samma idé som
trolleriprofessorernas glas och buteljer. - Nå, pastor Gregorius är
för sin del ortodox och inte det ringaste frisinnad, dessa nyheter
förefalla honom därför allesammans högst betänkliga, men bacillerna
äro ju också betänkliga, och vad skall man göra?

<p>Bacillerna - det gick upp ett ljus för mig då jag hörde honom
uttala detta ord.  Jag kände alldeles tydligt igen tonfallet, jag
erinrade mig att jag hade hört honom tala om baciller någon gång
förut, och det stod med ens klart för mig, att han led av den sjukdom
som kallas bacillskräck.  Bacillerna stå tydligen i hans ögon på något
mystiskt sätt utanför både religionen och den sedliga världsordningen.
Det kommer sig av att de äro så nya.  Hans religion är gammal, nära
nitton hundra år, och den sedliga världsordningen daterar sig
åtminstone från århundradets början, från den tyska filosofin och
Napoleons fall.  Men bacillerna ha kommit över honom på hans ålderdom,
alldeles oförberett.  De ha i hans föreställning först i dessa
yttersta dagar börjat sin obehagliga verksamhet, och det har aldrig
fallit honom in, att det efter allt att döma fanns massor av baciller
också i det enkla lerkrus, som gick bordet runt vid avskedsmåltiden i
Getsemane.

<p>Omöjligt att avgöra, om han är mera får än räv.

<p>Jag vände honom ryggen och lät honom prata medan jag ordnade något
i mitt instrumentskåp.  Jag bad honom i förbigående att taga av rock
och väst, och vad nattvardsfrågan beträffar bestämde jag mig utan
långt betänkande för att ge mitt förord åt metoden med kapslarna.

<p>- Jag medger, sade jag, att denna idé i första ögonblicket föreföll
litet stötande till och med för mig, oaktat jag inte kan skryta med
någon särskilt varm religiositet.  Men vid närmare eftertanke måste
alla betänkligheter förfalla.  Det väsentliga i nattvarden är ju inte
brödet och vinet, inte ens kyrksilvret, utan tron; och den äkta tron
får naturligtvis inte låta påverka sig av sådana yttre ting som
silverpokaler och gelatinkapslar...

<p>Under de sista orden satte jag stetoskopet till hans bröst, bad
honom att vara tyst en liten stund och lyssnade.  Det var ingenting
märkvärdigt jag fick höra, bara den lilla oregelbundenhet i
hjärtrörelserna som är så vanlig hos en äldre man, när han fått den
vanan att äta litet mera till middagen än han behöver och att sedan
rulla ihop sig på en soffa och sova.  Det kan komma ett slaganfall en
dag, det vet man aldrig, men det är ingen nödvändighet eller ens någon
särskilt hotande sannolikhet.

<p>Men jag hade nu en gång föresatt mig att göra ett allvarligt nummer
av den här konsultationen.  Jag lyssnade mycket längre än jag
egentligen behövde, flyttade på hörröret, knackade och lyssnade om
igen.  Jag märkte hur det pinade honom att sitta tyst och passiv under
allt detta - han är ju van att prata jämt, i kyrkan, i sällskap, i
sitt hem; han har en avgjord begåvning för att prata, och troligtvis
var det just denna lilla talang som först drog honom till hans yrke.
Undersökningen var han litet rädd för, han skulle nog helst ha velat
fortsätta en stund till med sina nattvardsbaciller för att sedan
plötsligt se på klockan och rusa på dörren.  Men nu hade jag honom där
i soffhörnet, och jag släppte honom inte.  Jag lyssnade och teg.  Ju
längre jag lyssnade, desto krångligare blev hans hjärta.

<p>- Är det allvarligt?  frågade han till sist.

<p>Jag svarade icke strax.  Jag gick några slag över golvet.  Det låg
en plan och jäste inom mig, en rätt enkel liten plan i och för sig;
men jag har ingen vana vid intrigstycken, därför tvekade jag.  Jag
tvekade också därför, att planen helt och hållet var byggd på hans
dumhet och okunnighet - och var han verkligen dum nog, skulle jag
våga?  Eller är det för <!-- förlagan har gammalstafvat groft -->
grovt, genomskådar han mig kanske?

<p>Jag avbröt min promenad och betraktade honom ett par sekunder med
min allra skarpaste läkarblick.  Det gråbleka, slappfeta ansiktet låg
i fåraktigt fromma veck, men blicken kunde jag inte fånga, glasögonen
reflekterade bara mitt fönster med gardinerna och fikusen.  Men jag
bestämde mig för att våga.  Han må vara räv eller får - tänkte jag -
också en räv är dock alltid mycket dummare än en människa.  Med honom
kunde man bestämt utan risk leka charlatan en liten stund - han tyckte
om charlatanfasoner, det märktes tydligt; min tankfulla promenad över
golvet och min långa tystnad efter hans fråga hade redan imponerat på
honom och gjort honom mjuk.

<p>- Besynnerligt, mumlade jag slutligen liksom för mig själv.

<p>Och jag närmade mig honom på nytt med hörröret:

<p>- Förlåt, tillade jag, jag måste höra efter ännu ett litet tag, för
att vara säker på att jag inte misstar mig.

<p>- Ja, sade jag till sist, skall jag döma efter vad jag hör i dag,
så är det inte något bra hjärta pastorn har.  Men jag tror inte att
det är lika dåligt i vardagslag.  Jag tror att det har sina speciella
skäl att krångla i dag!

<p>Han försökte i en hast göra om sitt ansikte till ett frågetecken,
men det ville inte lyckas riktigt.  Jag såg strax, att hans onda
samvete hade förstått mig.  Han gjorde munnen i ordning för att börja
tala, kanske för att fråga vad jag menade, men han kom sig inte för,
utan hostade bara.  Han ville nog helst undgå en närmare förklaring -
men det ville nu inte jag.

<p>- Låt oss vara uppriktiga mot varandra, pastor Gregorius, började
jag.  Han hoppade till av förskräckelse vid denna inledning.  Pastorn
har säkert inte glömt det samtal som vi hade med varandra för ett par
veckor sedan med anledning av er frus hälsotillstånd.  Jag vill inte
göra någon ogrannlaga fråga om hur pastorn har hållit den
överenskommelse vi då träffade.  Men jag vill bara säga, att om jag då
hade vetat hur det var fatt med pastorns hjärta, skulle jag ha kunnat
anföra ännu starkare skäl för det råd jag tillät mig att ge.  För er
fru gäller det hennes hälsa, för längre eller kortare tid; men för
pastorn själv kan det lätt gälla <strong>livet</strong>.

<p>Han såg ohygglig ut, medan jag talade - han fick ett slags färg i
ansiktet, men ingenting rött, bara grönt och gredelint.  Han var så
förfärligt ful att se på, att jag måste vända mig bort.  Jag gick till
det öppna fönstret för att få en smula frisk luft i lungorna, men det
var nästan mera kvavt ute än inne.

<p>Jag fortsatte:

<p>- Min ordination är enkel och klar: den lyder på skilda sovrum.
Jag påminner mig att pastorn inte tycker om det, men det kan inte
hjälpas.  Det är nämligen inte bara själva den yttersta
tillfredsställelsen som i detta fall innebär en stor fara; det är
också av vikt att undvika allt som kan egga och hetsa begäret. - Ja,
ja, jag vet vad pastorn vill säga; att ni är en gammal man, och
dessutom präst; men jag är ju läkare och kan ha rätt att tala öppet
med en patient.  Och jag tror inte att jag är alltför ogrannlaga om
jag påpekar, att den ständiga närheten till en ung kvinna, på natten
till, måste göra ungefär samma verkan på en präst som på envar annan
man.  Jag har ju legat i Uppsala, jag kände rätt många teologer där,
och jag fick inte just det intrycket att det teologiska studiet mera
än något annat var ägnat att brandförsäkra unga kroppar mot den
sortens eldsvåda.  Och vad åldern beträffar - ja, hur gammal är det
pastorn är?  - femtiosju år; det är en kritisk ålder.  I den åldern är
begäret sig likt, ungefär som förr - men tillfredsställelsen hämnar
sig. Nå, det är sant, det finns så många olika sätt att se på livet,
och olika sätt att värdera det; och om det vore en gammal vivör jag
talade med, skulle jag naturligtvis få vara beredd på det från hans
synpunkt ganska logiska svaret; det ger jag tusan, det är ingen mening
med att försaka det som ger livet värde bara för att få behålla livet.
Men jag vet ju, att ett sådant sätt att resonera är helt och hållet
främmande för pastorns världsåskådning.  <!-- förlagan hade glömt
föregående punkt --> Min plikt som läkare är i detta fall att upplysa
och att varna - det är allt vad jag kan göra, och jag är säker om att
nu, då pastorn vet, att det gäller allvar, är det också allt som
behövs.  Jag har svårt att föreställa mig, att det skulle vara i
pastorns smak att knall och fall dö samma död som salig kung Fredrik
I, eller nu senast herr Felix Faure...

<p>Jag undvek att se på honom, medan jag talade.  Men då jag hade
slutat, såg jag att han satt med handen över ögonen och att hans
läppar rörde sig, och jag gissade mera än jag hörde: Fader vår, som är
i himmelen, helgat varde ditt namn...  Inled oss icke i frestelse,
utan fräls oss ifrån ondo...

<p>Jag satte mig ner vid skrivbordet och skrev litet digitalis åt
honom.

<p>Och jag tillade, då jag räckte honom receptet:

<p>- Det är inte heller bra för pastorn att gå i staden hela denna
varma sommar.  En badsejour på sex veckor skulle göra pastorn mycket
gott; Porla eller Ronneby.  Men då måste pastorn naturligtvis resa
ensam.
