<h1>5 juli</h1>

<p>Sommarsöndag.  Damm och kvalm överallt, och bara fattigt folk i
rörelse.  Och fattigt folk är tyvärr mycket osympatiskt.

<p>Vid fyratiden satte jag mig på en liten ångslup och for ut till
Djurgårdsbrunn för att äta middag.  Min hushållerska var bjuden på
begravning och skulle dricka kaffe i det gröna efteråt.  Det var ingen
nära anförvant eller vän till henne som var död, men en begravning är
i alla fall ett stort nöje för en kvinna av hennes klass, och jag hade
inte hjärta att neka henne permission.  Jag kunde alltså inte få någon
middag hemma.  Egentligen var jag också bortbjuden till bekanta på en
villa i skärgården; men jag kände ingen lust.  Jag tycker inte så
mycket om varken bekanta eller villor eller skärgården.  Framför allt
inte skärgården.  Ett landskap hackat till kalops.  Små holmar, små
vatten, små bergknallar och små mariga träd.  Ett blekt och fattigt
landskap, kallt i färgen, mest grått och blått, och likväl inte
fattigt nog att äga ödslighetens storhet.  När jag hör människor
berömma skärgårdens vackra natur misstänker jag alltid att de ha helt
andra saker i tankarna, och vid närmare undersökning visar det sig
nästan alltid att misstanken bekräftas.  Den ena tänker på den friska
luften och de sköna baden, den andra på sin segelbåt och den tredje på
abborrarna, och allt detta går för dem under rubriken vacker natur.
Häromdagen talade jag med en ung flicka, som var förtjust i
skärgården, men det visade sig under samtalets gång att hon egentligen
tänkte på solnedgångarna, och kanske också på en student.  Hon glömde
att solen går ned överallt och att studenten är flyttbar.  Jag tror
inte att jag är alldeles otillgänglig för naturskönhet, men då måste
jag resa längre bort, till Vättern eller Skåne, eller till havet.  Det
har jag sällan tid till, och på de tre eller fyra närmaste milens
omkrets från Stockholm har jag aldrig träffat på något landskap som
kan jämföras med Stockholm självt - med Djurgården och Haga och
trottoarkanten vid strömmen utanför Grand. Därför stannar jag för det
mesta i staden sommar och vinter.  Jag gör det så mycket hellre som
jag har ensittarens ständiga begär att se folk omkring mig - främmande
människor väl att märka, som jag inte känner och inte behöver tala
med.

<p>Jag kom alltså till Djurgårdsbrunn och fick ett bord vid glasväggen
i den låga paviljongen.  Kyparen skyndade fram med matsedeln och
bredde diskret en ren servett över de rester av kalvstekssås och
Battys senap som ett tidigare middagssällskap lämnat kvar, och då han
i nästa ögonblick räckte mig vinlistan, röjde han med den korta,
hastigt framkastade frågan: Chablis?  att hans minne rymde kanske lika
omätliga fonder av detaljkunskaper som mången professors.  Jag är
ingen flitig källarkund, men det är sant att jag nästan aldrig dricker
något annat vin än chablis, när jag då och då äter middag ute.  Och
han var gammal i facket och kände sina pappenheimare.  Den första
ungdomsyran hade han stillat med att balansera punschbrickor i Berns,
med en mognare ålders allvar hade han fyllt mera invecklade plikter
som matsalskypare på Rydberg och Hamburger börs, och vem vet vilken
tillfällig ogunst av ödet, som var skuld till att han nu med glesnande
hjässa och litet flottigare frack verkade i sitt kall på ett något
enklare ställe.  Han hade med åren fått en prägel av att höra hemma
överallt, där det luktar mat och korkas upp buteljer.  Det gladde mig
att se honom, och vi växlade en blick av hemligt förstånd.

<p>Jag såg mig omkring bland publiken.  Vid bordet näst intill satt
den sympatiske unge man, som jag brukar köpa cigarrer av, och smorde
kråset med sin flicka, en täck liten bodfröken med kvicka råttögon.
Litet längre bort satt en aktör med hustru och barn och torkade sig om
munnen med slätrakad prästerlig värdighet.  Och borta i en vrå satt
ett ensamt gammalt original, som jag känner igen från gatan och
kaféerna sedan väl tjugu år tillbaka, och delade sin middag med sin
hund, gammal och litet grå i pälsen också han.

<p>Jag hade fått min chablis och satt och njöt av solstrålarnas lek
med den lätta ljusa drycken i mitt glas, då jag helt nära mig hörde en
fruntimmersröst som jag tyckte mig känna igen.  Jag såg upp.  Det var
ett herrskap som just kom in, en herre, en fru och en liten gosse på
fyra, fem år, ett mycket vackert barn, men dumt och löjligt utstyrt i
ljusblå sammetsblus och spetskrage.  Det var frun som förde ordet, och
hennes röst föreföll mig bekant: där ska vi sitta - nej, inte där -
där skiner solen - nej, där har vi ingen utsikt - var är vaktmästarn?

<p>Plötsligt kände jag igen henne.  Det var samma unga kvinna som en
gång hade vridit sig i gråt på golvet i mitt rum och tiggt och bett
att jag skulle hjälpa henne - att jag skulle befria henne från barnet
som hon väntade.  Så blev hon gift med den bodknodden som hon så gärna
ville ha, och fick sitt barn - litet för raskt, men det gör ingenting
nu - och här ha vi alltså <strong>corpus delicti</strong> i
sammetsblus och spetskrage.  Nå, min lilla fru, vad säger ni nu - fick
jag inte rätt?  Skandalen, den gick över, men er lilla gosse har ni
kvar, och har glädje av honom...

<p>Men jag undrar i alla fall om det verkligen är det barnet.  Nej,
det kan det ju inte vara.  Gossen är fyra, högst fem år, och det är
minst sju eller åtta år sedan den där historien passerade: det var ju
strax i början av min praktik.  Vad kan det då ha blivit av det första
barnet?  Kanske det förolyckades på något sätt.  Nå, det gör heller
ingenting, eftersom de tyckas ha reparerat skadan sedan.

<p>Jag tycker inte så mycket om herrskapet för resten, när jag ser
närmare på dem.  Frun är ung och rätt vacker ännu, men hon har lagt
litet på hullet och fått nästan väl blomstrande hy.  Jag misstänker
att hon går på konditorier om förmiddagarna och dricker porter med
bakelser och skvallrar med sina väninnor.  Och herrn är en boddonjuan.
Skall jag döma honom efter utseendet och fasonerna, så är jag böjd för
att tro att han är så otrogen som en tupp.  Dessutom ha bägge det där
sättet att gräla på kyparen i förskott för den försumlighet som de
vänta av honom: ett sätt, som gör mig illamående.  Patrask, med ett
ord.

<p>Jag sköljde ner mina blandade intryck med en stor klunk av det
lätta, syrliga vinet och såg ut genom det stora öppna skjutfönstret.
Därute låg landskapet rikt och lugnt och varmt i eftermiddagssolen.
Kanalen speglade strändernas grönska och himlens blå.  Ett par kanoter
med roddare i randig trikå ilade tyst och lätt in under bron och blevo
borta, bicyklister rullade fram över bron och spredos över vägarna,
och i gräset under de stora träden sutto människorna i grupper och
njöto av skuggan och den vackra dagen.  Och över mitt bord fladdrade
två gula fjärilar.

<p>Och medan jag satt så och lät blicken sjunka in och vila i den
djupa sommargrönskan därute, gledo mina tankar in på en fantasi som
jag roar mig med ibland.  Jag har litet sparade pengar, ett
tiotusental kronor eller litet mer, i goda värdepapper.  Om fem sex år
eller så har jag kanske samlat nog för att kunna bygga mig ett hus på
landet.  Men var skall jag bygga det?  Det måste vara vid havet.  Det
skall vara på en öppen kust, utan holmar och skär.  Jag vill ha fri
horisont, och jag vill <strong>höra</strong> havet.  Och jag vill ha
havet i väster.  Solen skall gå ner där.

<p>Men det är också en annan sak som är lika viktig som havet; jag
vill ha rik grönska och stora susande träd.  Inga tallar och granar.
Ja, tallarna gå ändå an, när de äro höga och raka och starka och ha
lyckats bli vad de äro ämnade till; men den naggade konturen av en
granskog mot himlen pinar mig på ett sätt som jag inte kan förklara.
Dessutom regnar det ju ibland på landet som i staden, och en granskog
i regnväder gör mig alldeles sjuk och eländig.  Nej, det skall vara en
arkadisk ängd med långsam sluttning ned mot stranden och grupper av
stora bladrika träd, som slå gröna valv över mitt huvud.

<p>Men tyvärr, kustnaturen är icke sådan; den är rå och snål.  Och av
blåsten från havet bli träden knotiga och små och förkrympta.  Den
kust, där jag vill bygga och bo, får jag aldrig se.

<p>Och så att bygga ett hus; det är också en historia.  Först tar det
ett par år innan det blir färdigt, och troligtvis dör man under tiden;
så tar det ytterligare ett par tre år innan det blir i ordning, och
sedan dröjer det ännu bortåt femtio år innan det blir riktigt
trevligt...

<p>En hustru borde väl egentligen också höra till saken.  Men det har
nu sina sidor.  Jag har så svårt att fördraga den tanken att någon ser
på mig medan jag sover.  Ett barns sömn är vacker, en ung kvinnas
också, men knappast en mans.  Man säger att en hjältes sömn vid
lägerelden, med ränseln till huvudgärd, skall vara vacker att se, och
det är möjligt, ty han är så trött och sover så gott.  Men hur kan
mitt ansikte se ut, när tanken ligger i dvala?  Jag ville knappt se
det själv om jag kunde, än mindre bör någon annan se det.

<p>Nej, det finns ingen lyckodröm som inte till sist biter sig själv i
svansen.

<p>Ofta undrar jag också, vilken natur jag helst skulle vilja välja ut
åt mig, om jag aldrig hade läst en bok och aldrig sett ett konstverk.
Kanske jag aldrig ens skulle tänka på att välja då - kanske skärgården
med sina knallar vore god nog åt mig då.  Alla mina tankar och drömmar
om natur äro troligtvis byggda på intryck från dikt och konst.  Av
konsten har jag lärt min längtan efter att få lustvandra på de gamla
florentinarnas blomsterängar och gunga på Homeros' hav och böja knä i
Böcklins heliga lund.  Ack, vad skulle mina egna fattiga ögon se i
världen, lämnade åt sig själva, utan alla dessa hundra eller tusen
lärare och vänner bland dem som ha diktat och tänkt och sett för oss
andra.  Ofta tänkte jag i min ungdom: den som fick vara med; den som
kunde vara med.  Den som kunde få giva något en gång, icke bara
ständigt taga emot.  Det är så ödsligt att gå ensam med en ofruktbar
själ; man vet inte vad man skall hitta på för att känna sig vara något
och betyda något och få litet aktning för sig själv.  Det är
troligtvis en stor lycka att de flesta äro så anspråkslösa i den
vägen.  Jag var det icke, och det har pinat mig länge, fast jag tror
att det värsta är över nu.  Diktare kunde jag ju inte bli.  Jag ser
ingenting, som icke andra redan ha sett och givit form och gestalt.
Jag känner ju några författare och konstnärer; underliga figurer i
mitt tycke.  De vilja ingenting, eller när de vilja något, göra de
motsatsen.  De äro bara ögon och öron och händer.  Men jag avundas
dem.  Icke så att jag ville avstå från min vilja för deras syner, men
jag skulle önska mig deras ögon och öron på köpet.  Ibland, när jag
ser en av dem sitta tyst och frånvarande och se ut i det tomma, tänker
jag för mig själv: kanske ser han just nu något som ingen har sett
förr och som han inom kort skall tvinga tusen andra att se, och bland
dem också mig.  Vad de yngsta bland dem producera förstår jag mig
visserligen inte på - inte ännu! - men jag vet och förutser, att om de
bara en dag bli erkända och berömda, kommer också jag att förstå och
beundra dem.  Det är som med de nya moderna i kläder, möbler och
allting annat; det är bara de stelnade och förtorkade, de för länge
sedan färdiga, som kunna stå emot.  Och diktarna själva, är det då
verkligen de som skriva tiden lagar?  Ja, gud vet.  Det tycker jag
ändå knappt att de se ut till.  Jag tänker snarare att de äro
instrument som tiden spelar på, eolsharpor som vinden sjunger i.  Och
vad är jag?  Inte ens så mycket.  Jag har inga egna ögon.  Jag kan ju
inte ens se på supen och rädisorna på bordet därborta med mina egna
ögon, jag ser på dem med Strindbergs och tänker på en sexa på
Stallmästargården som han åt i sin ungdom.  Och då kanotiärerna nyss
ilade förbi på kanalen i sina randiga tröjor, var det mig ett
ögonblick som om Maupassants skugga ilade före dem.

<p>Och nu, när jag sitter vid mitt öppna fönster och skriver detta vid
ett fladdrande ljus - ty jag har motvilja mot att röra vid
fotogenlampor, och min hushållerska sover för gott efter sitt
begravningskaffe med dopp för att jag skulle ha hjärta att väcka henne
- nu, då ljuslågan flämtar i draget och min skugga på den gröna
tapeten fladdrar och skälver liksom lågan och vill få liv - nu tänker
jag på Andersen och hans saga om skuggan, och det tycks mig att jag
själv är skuggan som ville bli människa.
