<h1>7 juli</h1>

<p>Det regnar, och jag sitter och tänker på obehagliga saker.

<p>Varför sade jag nej åt Hans Fahlén den där gången förra hösten, då
han kom till mig och bad att få låna femtio kronor?  Det är
visserligen sant att jag kände honom bra litet.  Men han skar halsen
av sig veckan därpå.

<p>Och varför lärde jag mig inte grekiska då jag gick i skolan?  Det
retar mig så att jag kan bli sjuk.  Jag läste det ju i fyra år.  Var
det kanske för att min far hade tvingat mig att välja det i stället
för engelska som jag föresatte mig att ingenting lära?  Hur kan man
vara så djuriskt dum!  Allt annat lärde jag mig ju, till och med det
nonsens som kallades logik.  Men jag läste grekiska i fyra år, och jag
kan ingen grekiska.

<p>Och det kan omöjligt ha varit min lärares fel, ty han blev statsråd
sedan.

<p>Jag har lust att leta fram skolböckerna igen och se till om jag kan
lära mig något nu, det är kanske inte för sent.

<p align=center>*

<p>Jag undrar hur det kan vara att ha ett brott att ångra.

<p align=center>*

<p>Jag undrar om inte Kristin har middagen färdig snart...

<p align=center>*

<p>Blåsten ruskar om i träden på kyrkogården, och regnet skvalar i
takrännan.  En fattig slusk med en butelj i fickan har sökt skydd
under kyrktaket, i en vrå invid en strävpelare.  Han står stödd mot
den röda kyrkomuren, och hans blick irrar from och blå bland de
drivande molnen.  Det dryper av de två magra träden vid Bellmans grav.
Snett över kyrkogårdshörnet ligger ett beryktat hus; en flicka i
lintyget tassar fram till ett fönster och rullar ner gardinen.

<p>Men nere bland gravarna går församlingens kyrkoherde försiktigt
genom smutsen med paraply och galoscher, och nu kryper han in genom
den lilla dörren till sakristian.

<p align=center>*

<p>Apropå, varför går prästen alltid in i kyrkan genom en bakport?
