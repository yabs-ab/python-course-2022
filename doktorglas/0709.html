<h1>9 juli</h1>

<p>Det regnar alltjämt.  Dagar som dessa äro släkt med allt hemligt
gift i min själ.

<p>Nyss, då jag var på hemväg från mina sjukbesök, växlade jag i ett
gathörn en hastig hälsning med en man, som jag inte tycker om att
möta.  Han har förnärmat mig en gång - djupt, fint, och under sådana
omständigheter att jag inte ser någon möjlighet att betala det.

<p>Sådant tycker jag inte om.  Det angriper min hälsa.

<p align=center>*

<p>Jag sitter vid chiffonjéklaffen och drar ut den ena lådan efter den
andra och tittar på gamla papper och saker.  Ett litet gulnat
tidningsurklipp faller mig i händerna.

<blockquote>
<p><i>Finns det ett lif efter detta?</i> Af theol. dr H. Cremer.  Pris
50 öre.

<p><i>John Bunyans uppenbarelser.</i> En framställning af det kommande
lifvet, himlens härlighet och helvetets fasor.  Pris 75 öre.

<p><b>--&gt; Människans egna kraft. &lt;--</b> Rätta vägen till
utmärkelse och rikedom af S. Smiles.  Pris 3:50, eleg. inb. i
klotb. med guldsnitt 4:25.
</blockquote>

<p>Varför har jag gömt denna gamla annons? Jag minns, jag klippte ur
den när jag var fjorton år, det året då min fars förmögenhet gick upp
i rök.  Jag sparade av mina små fickpengar, och till sist köpte jag mr
Smiles, bok, dock inte med guldsnitt.  Då jag hade läst den sålde jag
den strax i ett antikvariat; den var för överdrivet dum.

<p>Men annonsen har jag kvar.  Den är också värdefullare.

<p>Och här är en <!-- förlagan har en, och nedan fotografin --> gammal
fotografi: lantstället, som vi hade några år.  Mariebo hette det,
efter min mor.

<p>Fotografin är gulnad och blekt, och det ligger som en dimma över
det vita huset och granskogen där bakom.  Ja, så såg det ut där under
gråa och regniga dagar.

<p>Jag hade just aldrig så roligt där.  Om somrarna fick jag alltid så
mycket stryk av min far.  Jag var visst ett svårhanterligt barn på de
tider, då jag inte hade skolan och läxläsningen.

<p>En gång fick jag stryk orättvist.  Det hör nästan till mina bästa
barndomsminnen.  Det gjorde ont i skinnet naturligtvis, men gott i
själen.  Jag gick ner till sjön efteråt, det blåste nästan storm och
skummet yrde ända upp i mitt ansikte.  Jag vet inte om jag någonsin
senare har känt en så behaglig översvämning av ädla känslor.  Jag
förlät min far; han hade ett så häftigt lynne, och han hade också så
mycket bekymmer för sina affärer.

<p>Svårare var det att förlåta honom alla de gånger han gav mig stryk
rättvist; jag vet inte om jag har förlåtit honom det riktigt ännu.
Som den gången då jag trots det strängaste förbud åter igen hade bitit
sönder mina naglar.  Vad han slog mig!  Och i timmar efteråt drev jag
omkring i ösregn i den eländiga granskogen och grät och svor.

<p>Det var aldrig något riktigt lugn över min far.  Han var sällan
glad, och då han icke var det kunde han icke heller fördraga andras
glädje.  Men fester tyckte han om; han hörde till de dystra slösarna.
Han var rik och dog fattig.  Jag vet inte om han var fullt hederlig;
han låg ju i så stora affärer.  Hur jag undrade som barn över ett
skämtsamt ord, som jag en gång hörde honom fälla till en av sina
affärsvänner: "Ja, min kära Gustav, det är inte så lätt att vara
hederlig när man förtjänar så mycket pengar som vi"...  Men han var
sträng och hård och hade fullkomligt klara och bestämda begrepp om
plikten, när det gällde andra.  För sig själv finner man ju alltid
omständigheter, som ursäkta ett undantag.

<p>Men det värsta var, att jag alltid kände en så stark fysisk
motvilja mot honom.  Hur jag pinades, då jag som liten pojke måste
bada tillsamman med honom och han ville lära mig simma.  Jag slingrade
mig som en ål ur hans händer, jag tyckte gång på gång att jag höll på
att drunkna och var nästan lika rädd för döden och för beröringen med
hans nakna kropp.  Han anade väl icke heller hur denna rent kroppsliga
motvilja skärpte min pina de gånger, då han gav mig stryk.  Och ännu
långt senare var det mig en plåga då jag på resor eller eljest
tillfälligtvis måste sova i samma rum som han.

<p>Och ändå höll jag av honom.  Kanske mest därför att han var så
stolt över mitt goda huvud.  Och också därför att han alltid var så
fint klädd.  En tid hatade jag honom också, därför att han inte var
god mot min mor.  Men så blev hon ju sjuk och dog.  Jag märkte då, att
han sörjde henne mera än jag själv förmådde med mina femton år, och då
kunde jag ju inte hata honom längre.

<p>Nu äro de borta bägge.  Och borta äro de alla - alla de som gingo
och stodo bland möblerna i min barndoms hem.  Ja, inte alla, men de
som jag brydde mig något om.  Bror Ernst, som var så stark och så dum
och så snäll, min hjälp och mitt beskydd i alla skolpojkslivets
äventyrligheter - borta.  Till Australien for han, och ingen vet om
han lever eller är död.  Och min vackra kusin Alice, som stod så blek
och rak vid pianot och sjöng med en sömngångerskas ögon och med en
röst som skimrade och brann, sjöng så att jag skakades av frossa där
jag satt hopkrupen i en vrå av den stora glasverandan, sjöng så som
jag aldrig får höra någon sjunga mer, vad blev det av henne?  Gift med
fattigdomen, med en lärare i en småstad, och gammal redan och sjuk och
förtärd.  Jag föll i en plötslig gråtkramp då jag träffade henne förra
julen hos hennes mor, det smittade henne, och vi gräto bägge...  Och
hennes syster Anna med de heta kinderna, hon som hade samma feber i
dansen som systern i sången, hon rymde från sin lymmel till man med en
annan lymmel, och blev övergiven.  Nu lever hon av sin kropp i
Chicago, säger man.  Och deras far, den goda, vackra, kvicka morbror
Ulrik, som de alltid sade att jag liknade, fast jag liknade honom
fult, han drogs med i samma krasch som störtade min far och dog som
han i en knappt maskerad misär...  Vad var det för en pest som rev
bort dem alla på några få år, till graven eller till ett skuggliv i
elände, alla, alla, också de flesta av vännerna som fordom fyllde våra
rum i festernas dagar?

<p>Gud vet vad det var.  Men det är borta alltsammans.

<p>Och Mariebo, det heter visst nu Sofielund.
