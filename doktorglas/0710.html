<h1>10 juli</h1>

<p>Vid chiffonjéklaffen.

<p>Det föll mig in att trycka på den fjäder, som öppnar den lilla
lönnlådan.  Jag vet ju vad som finns där: bara en liten rund ask med
några piller.  Jag vill inte ha dem i mitt medikamentskåp, det kunde
möjligtvis ske en förväxling någon gång, och det vore inte bra.  Jag
har lagat till dem själv, för flera år sedan, och det är litet
cyankalium i dem.  Jag gick inte just i aktuella självmordstankar då
jag gjorde i ordning dem åt mig; men jag ansåg, att en vis man alltid
bör vara beredd.

<p>Om man tar in litet cyankalium i ett glas vin eller något liknande,
följer döden ögonblickligen, glaset faller ur handen ner på golvet,
och det är tydligt för var och en att det föreligger ett självmord.
Det är inte alltid bra.  Om man däremot tar ett av mina piller och
dricker ett glas vatten på, dröjer det en eller annan minut innan
pillret hinner lösas upp och göra verkan, man kan lugnt ställa glaset
tillbaka på brickan och sätta sig i en bekväm stol framför brasan och
tända en cigarr och vika upp Aftonbladet.  Plötsligt sjunker man ihop.
Läkaren konstaterar ett slaganfall.  Sker obduktion, upptäcks
naturligtvis giftet.  Men då inga misstänkta eller ur medicinsk
synpunkt särskilt intressanta omständigheter föreligga, sker ingen
obduktion.  Och man kan icke säga att det föreligger några sådana
omständigheter om en person får slag medan han läser Aftonbladet vid
sin middagscigarr.

<p>Det känns dock lugnt och gott att veta, att dessa små inmjölade
kulor, som likna blyhagel, ligga där och vänta på den dag, då de kunna
behövas.  I dem slumrar det en kraft, ond och förhatlig i sig själv,
människans och allt levandes huvudfiende från begynnelsen.  Och man
frigör den först då, när den är den enda och hett åtrådda befriaren
från ett värre.

<p>Vad var det jag mest tänkte på, då jag lagade till dessa små svarta
kulor åt mig?  Ett självmord av olycklig kärlek har jag aldrig kunnat
föreställa mig.  Förr då av fattigdom.  Fattigdomen är förfärlig.  Av
all så kallad yttre olycka är det nog den, som verkar djupast inåt.
Men den tycks inte vara mig nära; själv räknar jag mig till de bättre
lottade, och samhällsvetenskapen hänför mig till de rika.  Vad jag
närmast tänkte på var nog sjukdom.  Lång, obotlig, vidrig sjukdom.
Jag har ju sett så mycket...  Kräfta, ansiktslupus, blindhet,
förlamning...  Hur många olyckliga har jag inte sett, som jag utan den
ringaste tvekan skulle ha givit ett av dessa piller, om inte hos mig
som hos annat gott folk det egna intresset och respekten för polisen
talade starkare än barmhärtigheten.  Och i stället, hur mycket
odugligt, hopplöst fördärvat människomaterial har jag inte på ämbetets
vägnar varit med om att konservera - och inte ens blygts att taga emot
betalning.

<p>Men sådant är bruket.  Man gör alltid klokt i att följa bruket; och
i ting, som icke beröra oss djupt personligt, göra vi kanske också
rätt i att följa det.  Och varför skulle jag göra mig till martyr för
en uppfattning, som förr eller senare blir alla civiliserade
människors, men som i dag ännu är brottslig?

<p>Den dag skall och måste komma, då rätten att dö blir erkänd som en
långt viktigare och mera oförytterlig människorätt än den att lägga en
sedel i valurnan.  Och när den tiden är mogen, skall varje obotligt
sjuk - och varje "brottsling" också - äga rätt till läkarens hjälp, om
han vill befrielsen.

<p>Det låg något vackert och stort i den giftbägare, som atenarna läto
läkaren räcka Sokrates, när de nu en gång hade trott sig finna att
hans liv var farligt för staten.  Vår tid skulle, förutsatt att den
hade bedömt honom på samma sätt, ha släpat honom upp på en tarvlig
schavott och slaktat ner honom med en yxa.

<p align=center>*

<p>God natt, du onda kraft.  Sov gott i din lilla runda dosa.  Sov,
tills jag behöver dig; så vitt det beror på mig skall jag icke väcka
upp dig i otid.  Det regnar i dag, men i morgon skiner kanske solen.
Och först om den dagen gryr, då själva solskenet tyckes mig förpestat
och sjukt, skall jag väcka dig för att få sova själv.
