<h1>13 juli</h1>

<p>Jag har gråa dagar och svarta stunder.  Jag är inte lycklig.  Dock
känner jag ingen som jag ville byta med; mitt hjärta krymper ihop vid
föreställningen att jag kunde vara den eller den bland mina bekanta.
Nej, jag ville inte vara någon annan.

<p>I min första ungdom led jag mycket av att jag icke var vacker, och
i mitt brinnande begär efter att vara vacker tyckte jag mig vara ett
vidunder av fulhet.  Nu vet jag ju att jag ser ut ungefär som folket
är mest.  Det gör mig just inte heller glad.

<p>Jag tycker inte särdeles mycket om mig själv, varken skalet eller
innanmätet.  Men jag ville inte vara någon annan.
