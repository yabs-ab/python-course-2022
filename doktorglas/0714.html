<h1>14 juli</h1>

<p>Välsignade sol, som förmår leta dig ner till oss, ända ner till
gravarna under träden...

<p>Ja, det var nyss; nu är det mörkt.  Jag kommer från min
kvällspromenad.  Staden låg som tvagen i ett rosenbad, och över de
södra höjderna vilade lätta rosendimmor.

<p>Jag satt en stund ensam vid ett bord på trottoarkanten utanför
Grand och drack litet sockerdricka med citron; då kom fröken Mertens
förbi.  Jag reste mig och hälsade, och till min överraskning stannade
hon, räckte mig handen och sade några ord, innan hon fortsatte, något
om sin mors sjukdom och om den vackra aftonen.  Medan hon talade blev
hon litet röd, som om hon kände att det hon gjorde var ovanligt och
kunde misstydas.

<p>Jag misstydde det nu i vart fall inte.  Jag har ju många gånger
sett hur mjukt och vänligt och oberört av all form hennes sätt är mot
nästan alla, och det har alltid intagit mig.

<p>Men i alla fall - hur hon strålade!  Älskar hon någon?

<p>Hennes familj hörde till de många som blevo lidande på min fars
fall.  På senare år har gamla överstinnan varit sjuklig och anlitar
mig ofta.  Jag har aldrig velat taga emot något honorar, och de förstå
ju skälet.

<p>

<p>Hon rider också; på sista tiden har jag sett henne några gånger på
mina morgonritter, i går senast.  Med ett muntert "god morgon" red hon
förbi mig i raskt tempo, sedan såg jag henne sakta av långt borta vid
en krökning av vägen, hon föll i skritt och red en lång sträcka med
slappa tyglar, som i drömmar...  Men jag höll min jämna takt, och på
det sättet redo vi förbi varandra ett par gånger på en kort stund.

<p align=center>*

<p>Hon är inte egentligen vacker, men det är något hos henne som på
ett alldeles särskilt sätt står i förbindelse med vad som i många år
och ända till helt nyligen var min dröm om kvinnan.  Sådant kan inte
förklaras.  En gång - det är väl nu ett par tre år sedan - lagade jag
med mycket besvär att jag blev bjuden i en familj, där jag visste att
hon umgicks, bara för att få träffa henne.  Hon kom också mycket
riktigt dit, men den gången såg hon mig knappt, och vi kommo inte att
säga många ord åt varandra.

<p>Och nu: henne känner jag väl igen, hon är densamma som då.  Det är
mig själv jag inte mera känner igen.
