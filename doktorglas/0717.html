<h1>17 juli</h1>

<p>Nej, ibland tycks det mig att livet ser alltför gement ut i
ansiktet.

<p>Jag är nyss hemkommen från ett nattligt sjukbesök.  Jag väcktes av
en ringning i telefon, fick ett namn och en adress - det var helt nära
- och en antydan om vad saken gällde: ett barn hade plötsligt sjuknat
svårt, troligen strypsjuka, hos grosshandlare den och den.  Omsvärmad
av druckna nattsvirare och av skökor som röcko mig i rocken skyndade
jag genom gatorna.  Det var fyra trappor upp i ett hus vid en
sidogata.  Namnet, som jag hört i telefon och som jag nu läste på
dörren, tycktes mig bekant, utan att jag kunde reda ut varifrån jag
hade det.  Jag mottogs av frun i nattröja och underkjol - det var
damen från Djurgårdsbrunn, densamma som jag kände sedan den där gången
för många år tillbaka.  Så, den lilla vackra gossen alltså, tänkte
jag.  Genom en trång matsal och ett idiotiskt förmak, för tillfället
belyst av en flottig kökslampa, ställd på hörnet av en atenienn,
fördes jag in i sängkammaren, som tydligen var gemensam för hela
familjen.  Mannen såg jag dock inte till, han var inte hemma.  "Det är
vår äldsta pojke som är sjuk", förklarade frun.  Jag fördes fram till
en liten säng.  Det var inte den lilla vackra gossen som låg i den.
Det var en annan, ett vidunder.  Enorma apkäkar, hoptryckt kranium,
små onda och slöa ögon.  En idiot, det var klart vid första
ögonkastet.

<p>Så - det var alltså den förstfödde.  Det var honom hon bar under
sitt hjärta den gången.  Det livsfröt var det som hon på sina knän
tiggde mig om att befria henne från; och jag svarade henne med
plikten.  Liv, jag förstår dig inte!

<p>Och nu vill döden äntligen förbarma sig över honom och dem och taga
honom bort från det liv som han aldrig borde kommit in i.  Men han får
det inte!  De önska ingenting hellre än att bli honom kvitt, det är ju
inte möjligt annat, men i sina hjärtans djupa feghet skicka de likväl
efter mig, läkaren, för att jag skall driva undan den goda och
barmhärtiga döden och hålla missfostret vid liv.  Och i min lika stora
feghet gör jag "min plikt" - gör den nu, som jag gjorde den då.

<p>Jag tänkte ju inte alla dessa tankar strax, där jag stod yrvaken i
det främmande rummet, vid en sjukbädd.  Jag bara verkade i mitt kall
och tänkte ingenting - stannade så länge jag behövdes, gjorde det som
skulle göras, och gick.  I tamburen mötte jag mannen och fadern, som
just kom hem, litet dragen.

<p align=center>*

<p>Och apgossen kommer att leva - kanske många år ännu.

<p>Det vidriga djuransiktet förföljer mig ända hit in i mitt rum med
sina små onda, slöa ögon, och jag sitter och läser hela historien i
dem.

<p>Han har fått just de ögon med vilka världen såg på hans mor, då hon
gick havande med honom.  Och med samma ögon narrade världen henne
också att själv se på det hon gjort.

<p>Här är nu frukten - se vilken vacker frukt!

<p>Den råa fadern som slog henne, modern med huvudet fullt av vad
släktingar och bekanta skulle säga, tjänarna som tittade på henne
under lugg och fnissade och gladdes i sina hjärtan åt att få en tydlig
bekräftelse på att de "bättre" inte äro bättre än de sämre, mostrar
och farbröder med ansikten som blevo stela av idiotförtrytelse och
idiotmoral, prästen som fattade sig kort och torrt på det snöpliga
bröllopet, med en viss rätt kanske litet generad av att på vår herres
vägnar uppmana kontrahenterna att göra vad som ögonskenligen redan var
gjort - alla drogo de sitt strå till stacken, alla ha de en liten del
i det som blev.  Inte ens läkaren saknades - och läkaren, det var jag.

<p>Jag hade ju kunnat hjälpa henne den gången, då hon i högsta nöd och
förtvivlan kröp på sina knän i det här rummet.  I stället svarade jag
henne med plikten, som jag inte trodde på.

<p>Men jag kunde ju inte heller veta eller ana...

<p>Hennes fall var dock ett av dem, där jag kände mig säker.  Om jag
också inte trodde på "plikten" - inte trodde att den var den över allt
annat bindande lag, som den gav sig ut för att vara - så stod det dock
alldeles klart för mig att det rätta och kloka i detta fall var att
göra det, som de andra kalla plikten.  Och jag gjorde det utan tvekan.

<p>Liv, jag förstår dig inte.

<p align=center>*

<p>"När ett barn födes vanskapligt, dränker man det."  (Seneca.)

<p align=center>*

<p>Varje idiot på Eugeniahemmet kostar mera i årligt underhåll än en
frisk ung kroppsarbetare har i årlig inkomst.
