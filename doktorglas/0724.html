<h1>24 juli</h1>

<p>Afrikahettan har kommit igen.  Hela eftermiddagen ligger det som en
rök av guldstoft i tung vindstilla över staden, och först med
skymningen kommer svalka och lindring.

<p>Nästan var kväll sitter jag en stund på trottoarkanten utanför
Grand och suger en lätt citronsyrad dryck ur ett smalt vassrör.  Jag
håller av den stunden då lyktorna börja tindra upp i krökningen längs
strömmens kanter, det är min bästa timme på dagen.  Oftast sitter jag
ensam, men i går satt jag där med Birck och Markel.

<p>- Jag prisar gud, sade Markel, för att de äntligen ha börjat tända
lyktorna igen.  Jag känner inte igen mig själv i det här
sommarnattsmörkret utan lyktor som vi nu ha irrat omkring i en rund
tid.  Fast jag vet att anordningen har kommit till uteslutande av
sparsamhetsskäl, ett fullt aktningsvärt motiv alltså, har den i alla
fall en gemen bismak av att vara <!-- förlagan har arangerad -->
arangerad för turistsmaken.  "Midnattssolens land" - fy katten.

<p>- Ja, sade Birck, man kunde åtminstone nöja sig med att hålla
lyktorna släckta ett par tre nätter vid midsommar, då det verkligen
nästan är ljust.  På landet är sommarnattsskymningen ett helt
trolleri, men här hör den inte hemma.  Tända ljus tillhör staden.
Aldrig har jag känt lyckan och stoltheten över att höra hemma i en
stad starkare än då jag som barn kom in från landet någon höstkväll
och såg det tindra ljus runt kajerna.  Nu, tänkte jag, nu måste de
stackarna där borta på landet hålla sig inne i stugan eller också
stövla omkring i mörker och smuts.

<p>- Men det är sant, tillade han, på landet har man i stället en helt
annan stjärnhimmel än här.  Här duka stjärnorna under i konkurrensen
med gaslyktorna.  Och det är synd.

<p>Stjärnorna, sade Markel, duga inte att lysa oss på våra irrfärder i
natten.  Det är sorgligt i vilken grad de ha förlorat all praktisk
betydelse.  Förr reglerade de hela vårt liv; och när man öppnar en
vanlig fjortonöres almanacka skulle man kunna tro att de göra det
ännu.  Det vore svårt att leta upp ett mera slående exempel på
traditionens seghet än detta, att den mest spridda folkbok som finns
är fylld med noggranna uppgifter om saker som ingen människa längre
bryr sig om.  Alla dessa astronomiska tecken, som den fattigaste bonde
för två hundra år sedan förstod på ett ungefär och som han studerade
med iver och flit, då han trodde, att all hans välfärd berodde av dem,
äro i dag okända och obegripliga för mängden av bildade.  Om
vetenskapsakademien hade sinne för skämt, kunde den roa sig med att
blanda om Kräftan, Lejonet och Jungfrun i almanackan som lotter i en
hatt, allmänheten skulle inte märka det ringaste.  Stjärnhimmeln har
sjunkit ner till en rent dekorativ roll.

<p>Han tog en klunk ur sin grogg och fortfor:

<p>- Nej, stjärnorna kan inte längre glädja sig åt samma popularitet
som förr i världen. Så länge man trodde att ens öde hängde på dem,
voro de fruktade men också älskade och dyrkade. Och som barn ha vi ju
alla tyckt mycket om dem i tanke att de voro små vackar ljus, som Gud
tände om kvällarna för att glädja oss, och vi tänkte att det var åt
oss de blinkade.  Nu återigen, då vi ha fått veta lite mera om dem,
äro de för oss bara en ständig, plågsam, oförskämd erinran om vår egen
obetydlighet. Här går man till exempel en natt på Drottninggatan och
tänker storartade, underbara, ja epokgörande tankar, tankar som man
känner med sig att ingen människa i världen förr har förmått eller
vågat tänka.  Låt vara att en mångårig erfarenhet sitter på lur långt
nere i vårt undermedvetna jag och viskar, att vi nästa morgon utan det
ringaste tvivel antingen ha glömt dessa tankar eller icke längre ha
blick för det storartade och epokgörande i dem - det gör detsamma, det
minskar inte lyckan i tankeruset så länge det räcker.  Men man behöver
bara råka titta uppåt och få se en liten stjärna sitta alldeles stilla
mellan ett par plåtskorstenar och lysa och blinka, så förstår man att
man lika gärna kan glömma dem strax.  Eller man går och tittar i
rännstenen och undrar, om man verkligen gör rätt i att supa ihjäl sig
eller om man kanske kunde finna på något bättre att fylla ut tiden
med.  Så stannar man plötsligt - som det hände mig härom natten - och
stirrar på en liten tindrande punkt i rännstenen.  Man finner efter en
stunds reflexion att det är en stjärna som speglar sig - det var för
resten Deneb i Svanen.  Och med ens står det klart för en hur löjligt
oviktig hela frågan är.

<p>- Nå, tillät jag mig att inskjuta, detta kan man nu visserligen
kalla att betrakta fylleriet under evighetens synvinkel.  Men den är
knappast fullt naturlig för oss i nyktert tillstånd och lämpar sig i
vart fall inte till dagligt bruk.  Om stjärnan Deneb föll på den idén
att betrakta sig själv <i>sub specie æternitatis</i>, skulle den
kanske finna sig alltför obetydlig för att anse det mödan värt att
lysa längre.  Emellertid sitter den nu där troget på sin post sedan en
längre tid tillbaka och lyser mycket vackert, och speglar sig både i
världshaven på de okända planeter, vilkas sol den troligtvis är, och
också någon gång i en rännsten på den lilla mörka jorden.  Följ
exemplet, käre vän!  Ja, jag menar i det stora och hela och på ett
ungefär, och inte bara beträffande rännstenen.

<p>- Markel, inföll Birck, överskattar mycket räckvidden hos sin
tanke, om han tror att han kan betrakta ens den minsta och svagaste av
sina groggar under evighetens synvinkel.  Det står inte i hans
förmåga, och han skulle inte komma levande ifrån det.  Jag tror mig ha
läst någonstans att den synpunkten uteslutande är förbehållen vår
herre.  Och det är kanske därför han har upphört att existera.
Receptet var visst för kraftigt till och med för honom.

<p>Markel teg.  Han såg allvarlig och sorgsen ut.  Åtminstone föreföll
det mig så efter vad jag kunde se av hans ansikte där i dunklet under
det stora rödrandiga suntältet, och då han drog en tändsticka för att
få eld på sin slocknade cigarr slog det mig att han hade blivit
gammal.  Han kommer att dö mellan fyrtio och femtio, tänkte jag för
mig själv.  Och han är visst för resten redan ett gott stycke över
fyrtio.

<p>Plötsligt sade Birck, som satt så att han kunde se ut över
trottoaren i riktning åt staden:

<p>- Där borta kommer fru Gregorius, hon som är gift med den där
vidriga prästen. Gud vet hur det kan ha gått till då hon blev fast för
honom. När man ser de två tillsammans måste man vända sig bort, man
har en känsla av att den enklaste grannlagenhet mot henne kräver det.

<p>- Är prästen med? frågade jag.

<p>- Nej, hon är ensam...

<p>Ja visst, prästen var ju i Porla ännu.

<p>- Jag tycker att hon ser ut som en blond Delila, sade Birck.

<p><i>Markel:</i> Låt oss hoppas att hon fattar sin uppgift i livet
rätt och sätter enorma horn på Herrans nazir.

<p><i>Birck:</i> Det tror jag knappt. Hon är naturligtvis religiös, på
annat sätt vore det äktenskapet oförklarligt.

<p><i>Markel:</i> Efter mitt enkla förstånd vore det tvärtom
oförklarligt om hon hade den ringaste bråkdel av religion i behåll
efter en passande tids äktenskap med pastor Gregorius - och för resten
kan hon i vart fall omöjligt vara mera religiös än madame de
Maintenon. Den sanna tron är en ovärderlig hjälp i alla livets
förhållanden och har aldrig hindrat trafiken.

<p>Vårt prat tystnade, då hon gick förbi, i riktning åt museet och
Skeppsholmen. Hon bar en enkel svart dräkt. Hon gick varken långsamt
eller fort, och hon såg varken åt höger eller vänster.

<p>Ja, hennes gång... Jag måste ofrivilligt sluta ögonen, då hon gick
förbi. Hon har en gång som en, som går mot sitt öde. Hon gick med
huvudet litet sänkt, så att en bit av halsen lyste vit under den
ljushåriga nacken. Log hon? Jag vet inte. Men jag kom plötsligt att
tänka på min dröm härom natten. Det slags leende, som hon då hade i
den hemska drömmen, har jag aldrig sett henne le i verkligheten, och
vill heller aldrig se det.

<p>Då jag såg upp på nytt, såg jag Klas Recke gå förbi åt samma
håll. Han nickade i förbigående litet obestämt. Markel gestikulerade
åt honom att slå sig ned hos oss, men han gick förbi utan att jag
tyckte mig se en stark hand, som höll dem bägge i en och samma
osynliga tråd och drog dem åt ett och samma håll.  Och jag frågade mig
själv: vart bär vägen för henne och honom? - Å, vad kommer det mig
vid! Den väg hon går skulle hon ha gått också utan min hjälp. Jag har
bara röjt undan litet av den otäckaste smutsen för hennes små
fötter. Men hennes väg är för visso tung ändå, det måste den
vara. Världen är inte god för dem som älska. Och in i mörkret bär det
ju alltid till sist, för dem och för oss alla.

<p>- Recke är svår att få fatt i på sista tiden, sade Markel. Jag är
säker om att den lymmeln har något särskilt för sig. Jag har hört
sägas att han slår för en liten flicka med pengar. Ja, ja, det måste
väl gå den vägen till sist, han har skulder som en tronföljare. Han är
i procentarhänder.

<p>- Hur vet du det? frågade jag, kanske litet omotiverat vresigt.

<p>- Jag vet det inte alls, svarade han fräckt. Men jag förstår
det. Låga själar brukar bedöma en man efter hans affärsställning. Jag
går den motsatta vägen och bedömer affärsställningen efter mannen. Det
är mera logiskt, och jag känner Recke.

<p>- Nu får du inte dricka mera visky, Markel, sade Birck.

<p>Markel slog i en ny visky åt sig själv och en åt Birck, som satt
och stirrade ut i tomma luften och gjorde min av att icke se
något. Min grogg var nästan orörd, och Markel betraktade den med en
blick full av bekymmer och ogillande.

<p>Birck vände sig plötsligt till mig:

<p>- Säg mig en sak, frågade han, strävar du efter lycka?

<p>- Jag förmodar det, svarade jag. Jag känner ingen annan definition
på lyckan än att den är sammanfattningen av det som var och en i sin
stad finner eftersträvansvärt. Så är det väl alltså självklart att man
strävar efter lycka.

<p><i>Birck:</i> Ja visst. På det sättet är det självklart. Och ditt
svar erinrar mig för hundrade gången om att all filosofi lever och har
sin näring uteslutande av språkliga tvetydigheter. Mot den vulgära
lyckopannkakan sätter den ena sin frälsningskrokan och den andra "sitt
verk"; och bägge förneka all bekantskap med något som helst strävande
efter lycka. Det är en avundsvärd gåva att på det sättet kunna bedraga
sig själv med ord. Man har ju alltid ett begär att se sig själv och
sin strävan i ett ljus av idealitet.  Och den djupaste lyckan ligger
kanske till sist i den illusionen, att man icke traktar efter lycka.

<p><i>Markel:</i> Människan strävar icke efter lycka, utan efter
vällust.  "Det är möjligt", sade cyrenaïkerna, "att det kan finnas
människor som icke söka efter vällust, men orsaken därtill är, att
deras förstånd är missbildat och deras omdöme fördärvat."

<p>- Då filosoferna, fortfor han, säga att människan strävar efter
lycka, eller efter "frälsning", eller efter "sitt verk", tänka de
därvid blott på sig själva, eller i vart fall på vuxna personer av en
viss bildningsgrad.  Per Hallström berättar i en av sina noveller, hur
han som liten var kväll brukade läsa: "lyktan kommer, lyktan går, den
Gud älskar lyktan får".  Han kände tydligen vid denna späda ålder inte
betydelsen av ordet "lyckan" och ersatte därför omedvetet det obekanta
och obegripliga ordet med ett lättfattligt och välbekant.  Men
cellerna i vår kropp veta lika litet som små barn någonting om "lycka"
eller "frälsning" eller ett "verk".  Och det är de som bestämma vår
strävan.  Allt vad organiskt liv heter på jorden flyr smärtan och
söker vällusten.  Filosoferna tänka blott på sin egen medvetna
strävan, sin <strong>velade</strong> strävan, vilket vill säga: sin
inbillade strävan.  Men den omedvetna delen av vår varelse är
tusenfalt större och mäktigare än den medvetna, och det är den som ger
utslaget.

<p><i>Birck:</i> Allt vad du där säger överbevisar mig bara om att jag
har rätt i det jag sade nyss och att språket måste göras om från
början om man skall kunna tala filosofi med något resultat.

<p>Markel: Ja herregud, behåll din lycka, jag tar vällusten.  Skål!
Men om jag också går med på ditt språkbruk, så blir det inte därför
sant att alla sträva efter lycka.  Det finns människor som sakna alla
anlag för lycka och som känna det med pinsam, obeveklig klarhet.
Sådana människor sträva inte efter lycka utan efter att få litet form
och stil på sin olycka.

<p>Och han tillade plötsligt, oförmodat:

<p>- Glas hör till dem.

<p>Det sista kom så förbluffande att jag satt svarslös.  Ända tills
jag hörde honom nämna mitt namn trodde jag att han talade om sig
själv.  Jag tror det ännu, och att det var för att dölja det som han
slog ner på mig.  Det blev en tryckande tystnad.  Jag såg ut över
glittret på strömmen.  I skymassorna över Rosenbad öppnades en ljus
månbristning, och det föll ett blekt silver över det gamla Bondeska
husets pelarfasad.  Ute över Mälaren seglade långsamt ett rödviolett
moln för sig själv, lösryckt från de andra.
