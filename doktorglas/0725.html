<h1>25 juli</h1>

<p>Helga Gregorius: alltjämt ser jag henne för mig.  Ser henne som jag
såg henne i drömmen: naken, sträckande emot mig ett knippe mörka
blommor.  Kanske röda, men mycket mörka.  Ja, rött blir ju alltid så
mörkt i skymningen.

<p>Ingen natt går jag till sängs utan en önskan att hon åter ville
komma till mig i drömmen.

<p>Men det tvetydiga leendet har min fantasi så småningom arbetat
bort, och jag ser det inte längre.

<p align=center>*

<p>Jag önskar prästen vore väl tillbaka.  Så kom hon säkert hit igen.
Jag vill se henne och höra hennes röst.  Jag vill ha henne hos mig.
