<h1>2 augusti</h1>

<p>Det är månsken. Alla mina fönster stå öppna. I mitt arbetsrum
brinner lampan; jag har ställt den på chiffonjéklaffen för att den
skall vara i lä för nattvinden, som svagt susande fyller gardinen som
ett segel. Jag går av och an genom rummen, då och då stannar jag vid
klaffen och kastar ner en rad.  Jag har stått länge vid ett av
fönsterna i salen och sett ut och lyssnat efter alla nattens underliga
ljud.  Men denna natt är det tyst därnere under de mörka träden. Det
sitter bara en ensam kvinna på en bänk; hon har suttit där länge. Och
månen skiner.

<p align=center>*

<p>Då jag kom hem i middags låg det en bok på mitt skrivbord. Och när
jag öppnade den föll det ur ett visitkort: Eva Mertens.

<p>Jag minns att hon talade om den boken häromdagen, och att jag sade,
helt löst, att det skulle vara roligt att läsa den. Jag sade det av
artighet för att inte göra mig skyldig till ringaktning för något som
intresserade henne. Sedan har jag inte tänkt på den saken mer.

<p>Men hon har alltså tänkt på den.

<p>Är jag nu mycket dum om jag tror, att hon är litet förtjust i mig?
Jag ser ju på henne att hon älskar. Men om hon älskar en annan, hur
kan hon då ha så mycket intresse över för mig?

<p>Hon har två klara, uppriktiga blå ögon och ett rikt brunt
hår. Näsan är litet felmodellerad.  Munnen - munnen kommer jag inte
ihåg. Åjo, den är röd och litet stor; men jag ser den inte riktigt för
mig. Och riktigt känner man väl bara den mun som man har kysst, eller
som man har längtat mycket efter att kyssa. Jag vet en mun som jag
känner.

<p>Jag sitter och ser på det lilla enkla, korrekta visitkortet med
namnet i blek litograferad skrift.  Men jag ser mer än namnet. Det
finns ett slags skrift, som bara blir synlig under inflytande av stark
värme. Värmen vet jag inte om jag har, men jag läser den osynliga
skriften ändå: "kyss mig, var min man, giv mig barn, låt mig
älska. Jag längtar efter att få älska."

<p>"Här gå många unga jungfrur, som ännu ingen man har rört, och som
icke hava gott av att sova ensamma. Sådana skola hava goda män."

<p>Så ungefär talade Zarathustra. Den riktiga Zarathustra, den gamla,
inte han med piskan.

<p>Är jag en "god man"? Skulle jag kunna bli hennes goda man?

<p>Jag undrar vilken bild hon kan ha gjort sig av mig. Hon känner mig
inte. I hennes lätta hjärna, som bara rymmer några ömma och vänliga
tankar på dem som stå henne nära, och dessutom kanske litet skräp, har
det formats en bild som har några yttre drag av mig, men som icke är
jag, och i den bilden har hon funnit behag, vill det synas - gud vet
varför, kanske huvudsakligen därför att jag är ogift. Men om hon kände
mig, om hon till exempel av en slump skulle råka få läsa vad jag
skriver på dessa lappar om kvällarna, ja, då tänker jag att hon med en
skygg men riktig instinkt skulle draga sig undan från de vägar där jag
går fram. Jag tänker att svalget mellan våra själar är litet väl
stort. Eller vem vet: om man skall ge sig i äktenskap, är det kanske
tvärtom en lycka att svalget är så stort - vore det mindre, kunde jag
bli frestad att söka fylla det, och det slutade aldrig väl! Den
kvinna, som jag kan blotta mig för, finns inte! Men ändå: att leva
sida vid sida med henne och aldrig släppa henne in i det som verkligen
är jag och mitt får man göra så med en kvinna? Låta henne famna en
annan i tron att det är jag - får man göra så?

<p>Åja, nog får man det. Så går det väl egentligen alltid till; man
vet så litet om varandra. Man famnar en skugga och man älskar en
dröm. Och vad vet för resten jag om henne?

<p>Men jag är ensam, och månen skiner, och jag längtar efter en
kvinna. Jag kunde ha lust att gå till fönstret och ropa henne hit upp,
hon som sitter ensam på bänken därnere och väntar på någon som icke
kommer. Jag har portvin och brännvin och öl och god mat och en bäddad
säng. Det vore ju himmelriket för henne.

<p align=center>*

<p>Jag sitter och tänker på Markels ord häromkvällen om mig och
lyckan. Jag kunde sannerligen ha lust att gifta mig och bli så lycklig
som en julgris bara för att förarga honom.
