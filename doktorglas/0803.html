<h1>3 augusti</h1>

<p>Ja, månen. Där är den igen.

<p>Jag minns så många månar. Den äldsta jag minns är den som satt
bakom fönsterrutan i min första barndoms vinterkvällar.  Den satt
alltid över ett vitt tak. En gång läste min mor Viktor Rydbergs
"Tomten" högt för oss barn; då kände jag strax igen den. Men den hade
ännu ingen av de egenskaper som den sedan fick, den var varken mild
och sentimental eller kall och hemsk. Den var bara stor och blank. Den
hörde till fönstret, och fönstret hörde till rummet. Den bodde hos
oss.

<p>Sedan, då man hade märkt att jag var musikalisk och låtit mig taga
pianolektioner och jag var så långt kommen att jag kunde fingra litet
på Chopin, då blev månen ny för mig. Jag minns en natt, jag var väl
tolv år ungefär, då jag låg vaken och icke kunde sova, därför att jag
hade Chopins tolfte nocturne i huvudet, och därför att det var
månsken.  Det var på landet, vi hade nyss flyttat ut och det fanns
ännu ingen rullgardin i rummet där jag låg.  Månljuset rann i en stor
vit flod in i rummet och över sängen och huvudgärden. Jag satt upprätt
i sängen och sjöng. Jag måste sjunga den underbara melodin utan ord,
jag kunde icke komma ifrån den.  Den blev till ett med månskenet och i
bägge låg det ett löfte om något oerhört, som en gång skulle komma på
min lott, något jag vet icke vad, en osalig lycka eller en olycka som
var mera värd än all jordens lycka, något brinnande och ljuvt och
stort som väntade mig. Och jag sjöng tills min far stod i dörren och
röt åt mig att sova.

<p>Det var Chopins måne. Och det var samma måne som sedan skälvde och
brann över vattnet i augustikvällarna, då Alice sjöng. Jag älskade
henne.

<p>Så minns jag min Uppsalamåne. Aldrig har jag sett en måne med ett
så kallt och frånvarande ansikte som den. Uppsala har ett helt annat
klimat än Stockholm, ett inlandsklimat med torrare och klarare
luft. En vinternatt gick jag av och an med en äldre kamrat på de vita
snögatorna med deras gråa hus och svarta skuggor. Vi talade
filosofi. Med mina sjutton år trodde jag knappt på Gud; men jag satte
mig på tvären mot darwinismen: med den tycktes mig allt bli
meningslöst, dumt, tarvligt. Vi gingo in under ett svart tunnvalv och
uppför några trappsteg och stodo tätt under domkyrkans murar.  Med
sina byggnadsställningar liknade den skelettet av något oerhört djur
från döda formationer. Min vän talade med mig om vår släktskap med
våra bröder djuren; han talade och bevisade och skrek med en gäll och
okultiverad röst, som ekade mellan murarna, och han bröt på något
landsmål. Jag svarade inte mycket, men jag tänkte för mig själv: Du
har orätt, men jag har ännu läst och tänkt för litet för att kunna
vederlägga dig. Men vänta - vänta bara ett år, och jag skall gå med
dig på denna samma plats, i månsken liksom nu, och jag skall bevisa
för dig hur orätt du hade och hur dum du var. Ty det som du säger kan
inte, får inte på några villkor vara sant; om det är sant, då vill jag
inte vara med längre, i en sådan värld har jag ingenting att
skaffa. Men kamraten pratade och gestikulerade med ett litet tyskt
häfte, som han höll i handen, och som hade försett honom med hans
argument. Plötsligt stannade han mitt i månskenet, slog upp boken på
ett ställe, där det var några illustrationer i texten och räckte mig
den. Månen sken så klart att man både kunde se vad de föreställde och
läsa underskriften. Det var bilderna av tre kranier, tämligen snarlika
-: skallarna av en orangutang, en australneger och Immanuel Kant.  Med
avsky slängde jag boken långt ifrån mig.  Kamraten blev ond och flög
på mig, vi brottades och slogs i månskenet, men han var starkare och
fick mig under sig och "tvättade" mig på det gamla skolpojkssättet i
ansiktet med snö.

<p>Det gick ett år och det gick flera, men jag kände mig aldrig vuxen
att överbevisa honom; jag fann, att jag måste låta den uppgiften
ligga. Och fast jag inte rätt förstod vad jag hade att skaffa i denna
värld, stannade jag ändå kvar.

<p>Och många månar har jag sett sedan dess. En blid och sentimental
måne mellan björkar vid kanten av en sjö... Månen ilande genom
dimmorna över havet... Månen på flykt genom rivna höstmoln...
Kärleksmånen, som lyste på Gretchens trädgårdsfönster och Julias
balkong... En icke längre ung flicka, som gärna ville bli gift, sade
mig en gång, att hon måste gråta då hon såg månen lysa över en liten
stuga i skogen... Månen är liderlig och lysten, säger en poet. En
annan försöker lägga in en etiskt-religiös tendens i månstrålarna och
liknar dem vid trådar, som av kära avlidna spinnas till ett nät att
fånga en vilsekommen själ i... Månen är för ungdomen ett löfte om allt
det oerhörda som väntar, för den äldre ett vårdtecken över att löftet
sveks, en erinran om allt som brast och gick sönder...

<p>Och vad <i>är</i> månskenet?

<p>Solsken i andra hand. Försvagat, förfalskat.

<p align=center>*

<p>Den måne, som nu kryper fram bakom kyrktornet, har ett olyckligt
ansikte. Det synes mig som om dragen vore vanställda, upplösta,
uppfrätta av ett namnlöst lidande. Stackars man, varför sitter du där?
Är du dömd som förfalskare har du förfalskat solskenet?

<p>I sanning, det är icke något litet brott. Den som blott vore säker
att aldrig begå detsamma.
