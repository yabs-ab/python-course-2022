<h1>7 augusti</h1>

<p>Ljus!

<p>...Jag reste mig i bädden och tände ljuset på nattduksbordet. Jag
kallsvettades, håret klibbade vid pannan... Vad var det jag hade
drömt?

<p>Återigen detsamma. Att jag dödade prästen. Att han måste dö, emedan
han redan luktade lik, och att det var min plikt som läkare att göra
det...  Jag fann det svårt och obehagligt, det var något som aldrig
förr hade förekommit i min praktik - jag ville gärna konsultera en
kollega, ville inte bära ansvaret ensam i en så allvarlig sak... Men
fru Gregorius stod naken i en vrå långt borta i halvmörkret och
försökte skyla sig med ett litet svart flor. Och då hon hörde mig
nämna ordet "kollega", fick hon ett så förskrämt och förtvivlat
uttryck i ögonen att jag förstod att det måste ske strax, att hon var
förlorad annars, på något sätt som jag inte kunde reda ut, och att jag
måste göra det ensam och så att ingen någonsin kunde få veta det. Så
gjorde jag det då med bortvänt huvud. Hur gick det till? Jag vet
inte. Jag vet bara att jag höll för näsan och vände bort huvudet och
sade för mig själv: seså, nu är det gjort. Nu luktar han inte mer. Och
jag ville förklara för fru Gregorius, att det var ett mycket sällsynt
och egendomligt fall: de flesta människor lukta ju först efter döden
och då begraver man dem; men om någon luktar redan som levande, måste
man döda honom, på vetenskapens nuvarande ståndpunkt finns det ingen
annan utväg... Men fru Gregorius var borta, det var bara ett stort
tomrum omkring mig, i vilket allt tycktes vika undan och fly för
mig... Mörkret ljusnade till en askgrå månskymning... Och jag satt
upprätt i bädden alldeles vaken och lyssnade till min egen röst...

<p>Jag steg upp, klädde på mig en smula, tände ljus i alla rummen. Jag
gick av och an, regelbundet som ett urverk, jag vet inte hur länge.
Till sist stannade jag framför spegelbordet i salen och stirrade på
mitt bleka och förryckta jag som på en främmande.  Men av fruktan att
ge vika för en plötslig impuls och slå sönder den gamla spegeln, som
sett min barndom och nästan hela mitt liv och mycket av det som skedde
innan jag fanns, gick jag bort och ställde mig vid ett öppet
fönster. Det var icke månsken nu längre, det regnade, och regnet
blåste mig mitt i ansiktet. Det var skönt.

<p>"Drömmar fara som strömmar"... Jag känner dig, gamla
ordspråksvisdom. Och det mesta man drömmer är i verkligheten icke värt
en tanke - lösa skärvor av det man upplevat, ofta av det likgiltigaste
och dummaste, av det som medvetandet inte funnit värt att taga vara på
men som ändå lever sitt skuggliv för sig själv i någon av hjärnans
skräpkamrar. Men det finns också andra drömmar.  Jag minns en gång hur
jag som pojke satt och grubblade en hel eftermiddag över ett
geometriskt problem och måste gå till sängs utan att ha löst det: i
sömnen arbetade hjärnan vidare för sig själv och gav mig lösningen i
drömmen. Och den var riktig. Det finns också drömmar som äro bubblor
från djupet. Och när jag rätt tänker efter: många gånger har en dröm
lärt mig något om mig själv. Många gånger har drömmen avslöjat för mig
önskningar, som jag icke <strong>ville</strong> önska, begär, som jag
icke ville veta av vid dagsljus. De önskningarna och begären har jag
sedan vägt och prövat i fullt solsken. Men de tålde sällan ljuset, och
merendels stötte jag dem tillbaka ner i de skumma djup dit de hörde. I
nattens drömmar kunde de sedan komma igen på nytt, men jag kände igen
dem och hånlog åt dem även i drömmen, tills de uppgåvo alla krav på
att stiga upp och leva i verkligheten och ljuset.

<p>Men detta är något annat. Och jag vill veta vad det är; jag vill
väga och pröva. Det är en av grunddrifterna i mitt väsen att icke tåla
något halvmedvetet och halvklart hos mig själv, där det står i min
makt att taga fram det och hålla det upp i ljuset och se efter vad det
är.

<p>Alltså, låt oss tänka efter:

<p>En kvinna kom till mig i sin nöd, och jag lovade att hjälpa
henne. <strong>Hjälpa</strong>, ja - vad det betydde eller kunde komma
att betyda hade ju ingen av oss tänkt sig in i då. Det som hon begärde
av mig var ju så enkelt och lätt. Det kostade mig varken möda eller
betänkligheter, det hela roade mig snarast, jag gjorde den vackra unga
kvinnan en delikat tjänst på samma gång som jag spelade den vidriga
prästen ett elakt spratt, och i min tjocka svartgråa spleen kom denna
episod och lyste upp som en rosengnista från en värld, stängd för
mig... Och för henne betydde det ju lyckan och livet - så som hon såg
det och som hon fick mig att se det. Så lovade jag då att hjälpa
henne, och gjorde det - det som skulle göras då.

<p>Men sedan har det hela så småningom fått en annan uppsyn, och den
här gången får jag se till att komma till botten på affären innan jag
går vidare.

<p>Jag lovade att hjälpa henne; men jag tycker inte om att göra en sak
till hälften. Och nu vet jag ju, och har vetat det länge: hon är inte
hjälpt med mindre än att hon blir fri.

<p>Om ett par dar kommer prästen tillbaka - så börjar den gamla
historien på nytt. Jag känner ju honom nu. Men det är inte bara detta;
det fick hon väl till sist se till att komma över på egen hand, hur
svårt det må vara, och fast det river sönder hennes liv och gör henne
till en trasa. Men det är något som säger mig så visst, som om det
redan hade skett, att hon snart skall bära ett barn under sitt
hjärta. Så, som hon älskar nu, lär hon inte komma förbi den saken. Hon
vill det kanske inte ens. Och då: om detta sker - <strong>när</strong>
detta sker - vad så...?  Då måste prästen bort. Alldeles bort.

<p>Det är sant: om detta sker, så kan det ju hända att hon kommer till
mig och ber mig att "hjälpa" henne med samma slags hjälp som så många
förgäves ha tiggt mig om - och gör hon det: - ja, så får jag väl då
göra henne till viljes, ty jag vet inte hur jag skall kunna göra henne
emot i något.  Men så är jag också led vid det hela, och så får
historien vara slut, vad min andel beträffar.

<p>Men jag känner, jag känner och vet att det inte kommer att gå till
på det sättet. Hon är inte lik de andra, hon kommer aldrig att be mig
om <strong>den</strong> hjälpen.

<p>Och då måste prästen bort.

<p>Hur jag vänder det, ser jag ingen annan lösning.  Att bringa honom
till förnuft? Att få honom att inse, att han inte längre har någon
rätt att smutsa hennes liv, att han måste giva henne fri? Nonsens.
Hon är hans hustru; han är hennes man. Allt ger honom rätt mot henne:
världen, gud, hans eget samvete. Kärleken är naturligtvis detsamma för
honom som den var för Luther: ett naturbehov, som hans gud en gång för
alla har givit honom lov att tillfredsställa med just denna
kvinna. Att hon möter hans begär med kyla och olust kan aldrig ett
ögonblick komma honom att tvivla på sin "rätt".  För övrigt
föreställer han sig kanske, att hon i dessa ögonblick i hemlighet
känner detsamma som han, men han finner det vara alldeles i sin
ordning att en kristen kvinna och prästhustru icke vidgår något sådant
ens för sig själv. Till och med för egen del tycker han inte riktigt
om att kalla den där saken ett nöje; han vill hellre att den skall
heta "plikt" och "guds vilja"... Nej, bort med en sådan, bort med
honom, bort!

<p>Hur var det: jag sökte ju en gärning, jag tiggde om den. Är detta
alltså gärningen - <strong>min</strong> gärning?  Den som skall göras,
den som jag ensam ser att den måste göras och som ingen kan och vågar
göra mer än jag?

<p>Man skulle kunna säga att den ser litet besynnerlig ut. Men det är
intet skäl, varken mot eller för.  "Storheten", "skönheten" i en
handling, det är reflexskenet av dess verkan på publiken. Men som det
naturligtvis är min anspråkslösa mening att hålla allt vad publik
heter utanför den här saken, kommer den synpunkten inte i
betraktande. Jag har bara med mig själv att göra. Jag vill syna min
gärning i sömmarna; jag vill se hur den ser ut inuti.

<p>Först och främst: det är alltså verkligen allvar att jag vill döda
prästen?

<p>"Vill" - ja, vad betyder det? En människovilja är ingen enhet; den
är en syntes av hundra stridiga impulser. En syntes är en fiktion;
viljan är en fiktion. Men vi behöva fiktioner, och ingen fiktion är
nödvändigare för oss än viljan. Alltså: <strong>vill</strong> du?

<p>Jag vill, och jag vill icke.

<p>Jag hör stridiga röster. Jag måste hålla förhör med dem; jag måste
veta <strong>varför</strong> den ena säger: jag vill, och den andra:
jag vill icke.

<p>Först du som säger "jag vill": - varför vill du?  Svara!

<p>- Jag vill handla. Liv är handling. Då jag ser något som upprör mig
vill jag gripa in. Jag griper icke in var gång jag ser en fluga i ett
spindelnät, ty spindlarnas och flugornas värld är icke min, och jag
vet att man måste begränsa sig, och jag tycker inte om flugor. Men om
jag ser en liten vacker insekt med guldskimrande vingar i nätet, då
river jag sönder det och dödar spindeln om det behövs, ty jag tror
inte på att man inte får döda spindlar. - Jag går i skogen; jag hör
nödrop; jag springer efter skriket och finner en man i begrepp att
våldföra en kvinna. Jag gör naturligtvis vad jag kan för att befria
henne, och om det blir nödvändigt, dödar jag mannen. Lagen ger mig
ingen rätt därtill. Lagen ger mig rätt att döda en annan blott till
nödvärn, och med nödvärn menar lagen blott värn i yttersta nöd för
eget liv. Lagen tillåter mig icke att döda någon för att rädda min far
eller min son eller min bästa vän, och icke för att skydda min älskade
för misshandel eller våldtäkt. Lagen är löjlig, kort sagt, och ingen
anständig människa låter sitt handlingssätt bestämmas av den.

<p>- Men den oskrivna lagen? Moralen...?

<p>- Käre vän, moralen befinner sig, det vet du likaväl som jag, i
flytande tillstånd. Den har undergått märkbara förändringar till och
med på de ilsnabba ögonblick som vi två ha levat i världen.  Moralen,
det är den berömda kritcirkeln kring hönan: den binder den som tror på
den. Moralen det är andras åsikter om det rätta. Men här var det ju
fråga om min! Det är sant, i en mängd fall, kanske i de allra flesta
och oftast förekommande, stämmer min åsikt om det rätta någorlunda
överens med de andras, med "moralen"; och i en mängd andra fall finner
jag divergensen mellan mitt jag och moralen icke vara värd de risker
som en avvikelse kan draga med sig, och underordnar mig därför. På så
sätt blir moralen för mig medvetet vad den i praktiken är för alla och
envar, ehuru icke alla veta av det: - icke en fast och över allting
bindande lag, men en i vardagslag brukbar modus vivendi i det ständiga
krigstillståndet mellan jaget och världen. Jag vet och erkänner, att
den gängse moralen så väl som den borgerliga lagen i sina stora
allmänna grunddrag uttrycker en rättsuppfattning, som är frukten av
oöverskådliga tiders från släkte till släkte ärvda, långsamt ökade och
ändrade erfarenhet om de nödvändigaste villkoren för människors
sammanlevnad med varandra. Jag vet, att i stort sett dessa lagar
någorlunda allmänt måste respekteras, om livet alls skall kunna levas
här på jorden av varelser sådana som vi, varelser, otänkbara inom
varje annan ram än samhällsorganisationens och uppfödda med alla dess
växlande rätter, bibliotek och museer, polis och vattenledning, ljus
på gatorna, natthämtning, vaktparad, predikningar, operabalett och så
vidare. Men jag vet också, att de människor som det har varit något
bevänt med aldrig ha tagit dessa lagar pedantiskt. Moralen hör till
husgerådet, inte till gudarna. Den skall begagnas; den skall inte
härska. Och den skall begagnas med urskillning, "med ett litet
saltkorn". Det är klokt att ta seden dit man kommer; det är enfaldigt
att göra det med övertygelse. Jag är en resande i världen; jag ser på
människornas seder och tar upp vad jag har bruk för. Och moral kommer
av "mores", seder; den vilar helt och hållet på seden, bruket; den har
ingen annan grund. Och att jag genom att döda den där prästen begår en
handling som strider mot bruket behöver du inte undervisa mig
om. Moralen - du skämtar!

<p>- Jag tillstår att jag gjorde frågan mera för formens skull. Jag
tror att vi förstå varandra beträffande moralen. Men jag släpper dig
inte därför. Frågan gällde från början väsentligen inte hur du kan
våga göra detta som vi tala om, ehuru det strider mot bruk och moral;
den gällde väsentligen, varför du <strong>vill</strong> göra det. Du
svarade med liknelsen om våldsmannen som skändar en kvinna i skogen.
Vilken jämförelse! Å ena sidan en rå förbrytare, å den andra en
oförvitlig och aktningsvärd gammal präst!

<p>- Ja, jämförelsen haltar en smula. Den gällde en okänd kvinna och
en okänd man och ett blott ofullständigt känt förhållande mellan
dem. Det är inte säkert, att den okända kvinnan är värd att man dödar
en man för hennes skull. Det är inte heller säkert, att den okände
mannen, som möter en ung kvinna i djupa skogen och plötsligt blir
besatt och överväldigad av Pan, därför är värd att dödas. Det är
slutligen inte säkert att någon sådan fara är för handen som gör ett
ingripande nödvändigt! Flickan skriker för att hon är rädd och för att
det gör ont, men det är inte sagt att skadan bör mätas efter
skriket. Det kan hända att de två bli goda vänner innan de skiljas
åt. På landsbygden ha många äktenskap börjat med våldtäkt och inte
blivit sämre än andra, och kvinnorov var en gång i tiden den normala
formen för förlovning och giftermål. Om jag alltså i det exempel, som
jag valde, dödar mannen för att befria kvinnan - ett handlingssätt som
jag tänker att mängden av moraliskt tänkande människor skulle gilla,
utom juristerna, och som inför en fransk eller amerikansk jury skulle
inbringa mig ett eklatant frikännande med applåd av publiken - så
handlar jag rent impulsivt, utan överläggning och gör kanske en stor
dumhet. Men vår affär är helt annorlunda beskaffad.  Här är det inte
fråga om ett enstaka fall av våldtäkt utan om ett <!-- lifs? --> livsfarligt
förhållande, som väsentligen består i fortsatt, upprepad våldtäkt. Här
gäller det inte en okänd man av okänt värde, utan en som du känner
alltför väl: pastor Gregorius. Och här gäller det att hjälpa och
rädda, inte en okänd kvinna, utan din hemligt älskade...

<p>- Nej, tyst, det är nog, var tyst...!

<p>- Kan en man låta den som han älskar skändas och smutsas och
trampas inför sina ögon?

<p>- Var tyst! Hon älskar en annan. Det här är hans sak, inte min.

<p>- Du vet att du älskar henne. Alltså är det din sak.

<p>- Var tyst!... Jag är läkare. Och du vill att jag skall smyga döden
på en gammal man som kommer till mig för att söka min hjälp!

<p>- Du är läkare. Hur ofta har du inte uttalat frasen: min plikt som
läkare. Här har du den nu: jag tycker att den är tydlig. Din plikt som
läkare är att hjälpa den som kan och bör hjälpas, och att skära bort
det ruttna köttet som fördärvar det friska. Det är visserligen ingen
ära att skörda: du kan inte låta någon få veta det, då sätter man dig
på Långholmen eller Konradsberg.

<p>Jag erinrar mig nu efteråt att en vindfläkt plötsligt tog gardinen
och förde den mot ljuset, det tog eld ytterst i kanten, men jag kvävde
strax den lilla blå lågan i min hand och stängde fönstret. Jag gjorde
dessa saker automatiskt, nästan utan att veta det. Regnet piskade
fönsterglaset. Ljusen brunno stelt och stilla. På det ena av dem satt
en liten spräcklig grå nattfjäril.

<p>Jag satt och stirrade på ljusens stela lågor och blev liksom
borta. Jag tror att jag sjönk i ett slags dvala. Kanske sov jag en
stund. Men plötsligt spratt jag till som vid en häftig stöt och mindes
allt: frågan som måste lösas, beslutet som måste fattas innan jag
kunde söka vila.

<p>Alltså, du som <strong>inte</strong> vill: -
<strong>varför</strong> vill du inte?

<p>- Jag är rädd. Först och främst rädd för upptäckt och "straff". Jag
underskattar inte din omtänksamhet och klokhet, och jag tror nog att
du kommer att ordna det så att det går bra. Jag håller det för
sannolikt. Men risken finns där ändå.  Slumpen... Man vet aldrig vad
som kan hända.

<p>- Man måste kunna riskera något här i världen.  Du ville en
handling. Har du glömt vad du skrev här i dagboken för inte så många
veckor sedan, innan vi ännu visste något om allt detta som har kommit
sedan: - ställning, anseende, framtid, allt det där var du beredd att
packa in på det första skepp som kom lastat med en handling... Har du
glömt det? Skall jag visa dig bladet?

<p>- Nej. Jag har inte glömt det. Men det var inte sant. Det var
skryt. Jag känner det annorlunda nu, när jag ser skeppet komma. Du kan
väl förstå att jag inte hade tänkt mig ett sådant satans spökskepp!
Det var skryt! Det var lögn! Det är ingen som hör oss; jag kan vara
uppriktig. Mitt liv är tomt och eländigt och jag ser ingen mening i
det, men jag hänger fast vid det ändå, jag tycker om att gå i
solskenet och se på folket, och jag vill inte ha något att gömma på
och vara rädd för, låt mig vara i fred!

<p>- Fred, nej - det blir ingen fred ändå. Vill du att jag skall se
den jag älskar drunkna i en smutspöl, då jag kan hjälpa henne upp med
ett enda djärvt och raskt grepp - blir det fred då, kan jag någonsin
få fred om jag vänder henne ryggen och går ut i solskenet och ser på
folket?  Blir det fred?

<p>- Jag är rädd. Inte så mycket för upptäckt; jag har ju alltid mina
piller och kan dra mig ur spelet om det skulle börja osa katt. Men jag
är rädd för mig själv. Vad vet jag om mig själv? Jag är rädd för att
komma in i något som binder mig och snärjer mig och aldrig släpper mig
mera. Det som du begär av mig möter inte något hinder i mina åsikter;
det är en handling som jag skulle gilla hos en annan, förutsatt att
jag visste det som jag vet; men den passar inte mig. Den strider mot
mina böjelser, vanor, instinkter, mot allt det som väsentligen är
jag. Jag är inte byggd för sådant.  Det finns tusentals raska,
präktiga karlar, som döda en människa lika lätt som en fluga, varför
kan inte någon av dem göra det? Jag är rädd att få dåligt samvete; man
får det av att försöka krypa ur sitt skinn. Att "hålla sig i skinnet"
betyder att känna sina gränser: jag vill hålla mig i skinnet.
Människorna handla dagligen med största lätthet och behag tvärt emot
sina uppriktigaste och mest välgrundade åsikter, och deras samveten må
som fisken i vattnet; men försök att handla mot din innersta struktur,
då får du höra hur samvetet skriker! Då blir det kattmusik! Du säger
att jag har tiggt och bett om en handling - det är omöjligt, det är
inte sant, det måste vara något missförstånd. Det är otänkbart att jag
kan ha haft en så vanvettig önskan - jag är född till åskådare, jag
vill sitta bekvämt i en loge och se på hur folk mördar varandra på
scenen, men själv har jag ingenting där att göra, jag vill vara
utanför, låt mig vara i fred!

<p>- Lump! Du är en lump!

<p>- Jag är rädd. Detta är ju en mardröm. Vad har jag att göra med
dessa människor och deras smutsiga affärer! Prästen är mig så vidrig
att jag är rädd för honom... Jag vill inte ha någon beblandelse mellan
hans öde och mitt. Och vad vet jag om honom? Det som är mig vidrigt är
inte "han", han själv, utan det intryck han gjort på mig - han har
säkert träffat hundra och tusen människor utan att verka på dem som
han gör på mig. Den bild han har avsatt i min själ kan inte plånas ut
för att han försvinner, allraminst om han försvinner genom mig. Han
har redan som levande "besatt" mig mer än jag tycker om, vem vet vad
han kan hitta på som död? Jag känner till det där, jag har läst
Raskolnikov, jag har läst Thérèse Raquin. Jag tror inte på spöken, men
jag vill inte ställa så till att jag kan komma att tro på dem.  Vad
har jag med allt det här att göra? Jag vill resa bort. Jag vill se
skogar och berg och floder.  Jag vill gå under stora gröna träd med en
liten vackert inbunden bok i fickan och tänka vackra, fina, goda,
lugna tankar, tankar som man kan säga högt och få beröm för. Släpp
mig, låt mig resa i morgon...

<p>- Lump!

<p>Ljusen brunno med smutsröda lågor mot den grå
gryningsdagern. Nattfjäriln låg på skrivbordet med svedda vingar.

<p>Jag kastade mig på sängen.
