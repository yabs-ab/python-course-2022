<h1>9 augusti</h1>

<p>Att vilja är att kunna välja. Å, att det skall vara så svårt att
välja!

<p>Att kunna välja är att kunna försaka. Å, att det skall vara så
svårt att försaka!

<p>En liten prins skulle göra en utfärd; man frågade honom: vill
prinsen åka med häst eller fara i båt? Och han svarade: jag vill åka
med häst och fara i båt.

<p>Allt vilja vi ha, allt vilja vi vara. Vi vill ha all lyckans lust
och allt lidandets djup. Vi vill ha handlingens patos och åskådandets
ro. Vi vill både ha öknens stillhet och larmet på forum. På en gång
vilja vi vara den ensammes tanke och folkets röst; vi vilja vara både
melodi och ackord. På en gång!  Hur vore det möjligt!

<p>"Jag vill åka med häst och fara i båt."
