<h1>10 augusti</h1>

<p>Ett ur utan visare har något utslätat och tomt som erinrar om
ansiktet hos en död. Jag sitter just och ser på ett sådant ur. Det är
för resten inte något ur, det är bara en tom boett med en gammal
vacker urtavla. Jag såg den nyss i fönstret hos den puckelryggige
urmakaren i gränden, då jag gick hemåt i den heta gula skymningen - en
underlig skymning; så har jag tänkt mig slutet på en dag i
öknen... Jag gick in till urmakaren, som har reparerat min klocka en
gång, och frågade vad det var för ett ur som inte hade några
visare. Han log med sitt koketta puckelryggsleende och visade mig den
vackra gamla silverboetten, ett fint arbete; han hade köpt klockan på
auktion, men verket var utslitet, obrukbart, och han tänkte sätta dit
ett nytt. Jag köpte boetten som den var.

<p>Jag tänker lägga in några av mina piller i den och bära den i högra
västfickan som pendang till klockan. Det är bara en ny variant av
Demostenes' idé med giftet i pennan. Det finns ingenting nytt under
solen!

<p align=center>*

<p>Nu kommer natten; en stjärna blinkar redan genom bladverket i den
stora kastanjen. Jag känner att jag får sova gott i natt; det är svalt
och lugnt i mitt huvud. Ändå har jag svårt att slita mig från trädet
och stjärnan.

<p>Natten. Ett så vackert ord! Natten är äldre än dagen, sade de gamla
gallerna. De trodde att den korta förgängliga dagen var född av den
oändliga natten.

<p>Den stora, oändliga natten.

<p>Nå, det är nu också ett talesätt... Vad är natten, vad är det som
vi kalla natten? Det är den smala koniska skuggan av vår lilla
planet. En liten spetsig kägla av mörker mitt i ett hav av ljus. Och
detta ljushav, vad är det? En gnista i rymden. Den lilla ljuskretsen
kring en liten stjärna: solen.

<p>Å, vad är det för en pest som har gripit människorna att fråga om
allting vad det är? Vad är det för ett gissel som har piskat dem ut ur
den övriga syskonringen av krälande och gående och springande och
klättrande och flygande varelser på jorden, ut att se på sin värld och
sitt liv uppifrån, utifrån, med kalla främmande ögon, och finna det
smått och ingenting värt? Vart bär det hän, hur skall det sluta? Jag
måste tänka på den klagande kvinnorösten som jag hörde i min dröm, jag
hör den ännu i mina öron, en gammal, förgråten kvinnas röst: världen
brinner, världen brinner!

<p>Du skall se på din värld från din egen synpunkt och icke från någon
tänkt punkt ute i rymden; du skall blygsamt mäta med ditt eget mått,
efter ditt stånd och dina villkor, människan-jordbebyggarens stånd och
villkor. Då är jorden stor nog och livet en viktig sak, och natten
oändlig och djup.
