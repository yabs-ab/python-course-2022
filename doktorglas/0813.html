<h1>13 augusti</h1>

<p>Hur det skall gå till? Det har jag vetat länge. Slumpen har gjort,
att lösningen på problemet så gott som ger sig själv: mina
cyankaliumpiller, som jag en gång i världen lagade i ordning utan en
tanke på någon annan än mig själv, få naturligtvis nu göra tjänst.

<p>En sak faller av sig själv: det går inte an att låta honom ta in
dem hemma hos sig. Hos mig måste det ske. Det blir inte behagligt, men
jag ser ingen annan utväg, och jag vill ha ett slut på det här. Om han
tar ett piller hemma hos sig på min ordination och kreverar strax
efteråt, är det att befara att polisen möjligen kan konstruera upp ett
samband mellan dessa båda fakta. Till på köpet skulle den, som jag
vill rädda, lätt kunna bli misstänkt och indragen och nedstänkt med
smuts för <!-- förlagan har gammalstafvat lifstiden --> livstiden,
kanske dömd för mord...

<p>Naturligtvis bör ingenting ske som kan vara ägnat att oroa
polisen. Ingen får veta att prästen har fått något piller: han måste
dö en fullt naturlig död, av hjärtslag. Inte heller
<strong>hon</strong> får ana något annat.  Att han dör hos mig är
naturligtvis litet fatalt för mitt anseende som läkare och kommer att
ge mina vänner stoff till dåliga kvickheter, men det får vara
detsamma.

<p>Han kommer upp till mig en dag och pratar om sitt hjärta eller
någon annan smörja och vill ha konstaterat att han är bättre efter
badkuren. Ingen kan höra vad vi tala om; den stora, tomma salen ligger
mellan väntrummet och mitt mottagningsrum.  Jag lyssnar och knackar,
förklarar att han är märkvärdigt bättre, men att det i alla fall är en
sak som oroar mig en smula... Jag tar fram mina piller, förklarar att
det är ett nytt medel mot vissa hjärtsjukdomar (ett namn får jag väl
också hitta på) och råder honom att ta ett med detsamma. Jag bjuder
honom på ett glas portvin att skölja ner det med. Dricker han vin? Ja
visst, jag har hört honom stödja sig på bröllopet i Kana... Han skall
få ett litet gott vin. Grönstedts grådask. Jag ser honom för mig: han
läppjar först litet på vinet, så lägger han pillret på tungan, tömmer
glaset och sköljer ner det. Glasögonen spegla fönstret och fikusen och
dölja hans blick... Jag vänder mig bort, går till fönstret och ser ut
på kyrkogården, står och trummar på rutan... Han säger något, att det
var ett gott vin till exempel, men stannar i halva meningen... Jag hör
en duns... Han ligger på golvet...

<p>Men om han inte vill ta pillret? Å, han tar det som en läckerhet,
han svärmar för medicin... Men <strong>om</strong>? Ja, då kan jag
inte hjälpa det, då får det vara; jag kan inte slå ihjäl honom med en
yxa.

<p>...Han ligger på golvet. Jag plockar undan pillerasken och
vinbuteljen och glaset. Jag ringer på Kristin: pastorn är sjuk, ett
svimningsanfall, det går snart över... Jag känner på pulsen, på
hjärtat:

<p>- Det är en slagattack, säger jag till sist. Han är död.

<p>Jag telefonerar till en kollega. Ja - till vem?  Låt mig
tänka. <strong>Den</strong> duger inte; han skrev en avhandling för
sju år sedan som jag recenserade litet skeptiskt i en
facktidskrift... <strong>Den</strong>: för klok. Den och den och den:
bortresta. <strong>Den</strong> - ja, honom får vi ta. Eller också
den, eller i nödfall den.

<p>Jag visar mig i dörren till väntrummet, troligtvis ganska lagom
blek, och förklarar dämpat och behärskat att det har inträffat en
händelse som tvingar mig att avbryta mottagningen för i dag.

<p>Kollegan kommer; jag förklarar vad som hänt: pastorn har länge haft
svårt hjärtlidande. Han beklagar mig vänligt för den gemena oturen att
dödsfallet skulle inträffa just uppe hos mig och skriver på min
begäran ut dödsattesten... Nej, jag ger inte prästen något vin; han
kan spilla på sig, eller det kan kännas på lukten att han druckit vin,
och det kan bli trassligt att förklara... Han får nöja sig med ett
glas vatten. Jag är för resten av den åsikten att vin är skadligt.

<p>Men om det kommer till obduktion? Ja, då får jag ju ta ett piller
själv. Det är en illusion att tro, att man kan inlåta sig på ett
företag av det här slaget utan någon risk, det har jag vetat hela
tiden.  Jag får vara beredd på det yttersta.

<p>Egentligen fordrar ju situationen att jag själv begär
obduktion. Någon annan lär knappast göra det - ja, det vet man för
resten inte... Jag säger åt min kollega, att jag tänker begära
obduktion; han svarar förmodligen att det sakligt sett naturligtvis är
onödigt, eftersom dödsorsaken är klar, men att det ju kan vara riktigt
för formens skull...  Sedan låter jag frågan falla. Hur som helst, här
är i alla fall en lucka i planen. Jag får tänka över det där litet
närmare.

<p>Man kan för resten inte ordna alla detaljer på förhand; något
ändrar ändå slumpen; något litet måste man räkna med sin
improvisationskonst.

<p>En annan sak - pest och satan, en sådan idiot jag är! Jag har ju
inte bara mig själv att tänka på. Antag, att det kommer till obduktion
och att jag tar ett piller och försvinner genom min fallucka och gör
sällskap med Gregorius på färden över Styx, vad skall man då finna på
för en förklaring på den sällsamma förbrytelsen? Människorna äro så
nyfikna. Och när de döda ha tagit sina hemligheter med sig, kommer man
inte då att söka förklaringen hos någon av de levande - hos
<strong>henne</strong>?  Släpa henne inför rätta, förhöra henne,
trakassera henne... Att hon har en älskare vädra de snart upp; att hon
måste ha önskat prästens död och längtat efter den faller nästan av
sig själv. Det gitter hon kanske inte ens förneka. Det blir svart för
mina ögon... Och det skulle bli jag som gjorde dig detta, du allra
ljuvaste lilla kvinnoblomma!

<p>Jag grubblar mig blind och grå på detta.

<p>Men kanske - kanske ändå att jag har en idé.  Om jag ser, att det
måste bli obduktion, får jag i god tid låta några tydliga symtom på
galenskap framträda innan jag tar mitt piller. Och ännu bättre - ja,
det ena goda förskjuter inte det andra -: jag skriver ett dokument och
lägger det öppet på skrivbordet här i rummet, där jag skall dö, ett
papper fullskrivet med gallimatias tydande på förföljelsevansinne,
religionsgrubbel och så vidare: prästen har förföljt mig i åratal; han
har förgiftat min själ, därför har jag förgiftat hans kropp; jag har
handlat till nödvärn, etc. Några bibelspråk kan man också fläta in,
det finns alltid några som kunna passa. På så sätt kommer det ljus i
saken: mördaren var galen, det är förklaring nog, man behöver inte
söka efter någon annan, jag får en kristlig begravning och Kristin får
bekräftelse på vad hon alltid i stillhet har misstänkt - ja, inte just
alltid i stillhet. Hon har sagt mig hundra gånger att jag är
tokig. Hon kan avge ett förmånligt vittnesmål, om det behövs.
