<h1>23 augusti</h1>

<p>Det har regnat och blåst hela natten. Den första höststormen. Jag
låg vaken och hörde två grenar gnissla mot varandra i den stora
kastanjen utanför mitt fönster. Jag minns att jag steg upp och satt
vid fönstret en stund och såg skytrasorna jaga varandra. Reflexen från
gaslyktorna gav dem ett smutsigt tegelrött och brandfärgat sken. Jag
tyckte att kyrkspiran krökte sig för stormen. Skyarna formade sig till
gestalter, de blevo till en vild jakt av smutsiga röda djävlar, som
tutade i lurar och visslade och skreko och fläkte trasorna av
varandras kroppar och gjorde alla sorters hor. Och medan jag satt där
brast jag plötsligt i skratt: jag skrattade åt stormen. Jag tyckte att
den gjorde för mycket väsen av affären. Det gick mig som juden, då
åskan slog ner just medan han åt en fläskkotlett: han trodde att det
var för fläskbitens skull.  Jag tänkte på mig och mitt, och jag trodde
att stormen tänkte på detsamma. Till sist somnade jag på min stol. En
köldrysning väckte mig, jag gick till sängs men somnade inte mer. Och
så blev det då till sist en ny dag.

<p>Nu är det morgongrått och stilla, men regnar och regnar. Och jag
har en förskräcklig snuva och har redan blött ner tre näsdukar.

<p>Då jag vek upp tidningen vid mitt morgonkaffe, såg jag att pastor
Gregorius är död. Helt plötsligt, av slag... i vattenbutiken i
Kungsträdgården...  En av våra mera kända läkare, som händelsevis
befann sig i hans sällskap, kunde blott konstatera att döden
inträtt... Den avlidne var en av huvudstadens helst hörda och mest
omtyckta predikanter... En sympatisk och vidhjärtad personlighet...
Femtioåtta år gammal... Sörjd närmast av maka, född Waller, samt
åldrig moder.

<p>Ack ja, herregud, vi måste alla den vägen gå.  Och han hade länge
haft dåligt hjärta.

<p>Men han hade alltså en gammal mor. Det visste jag inte. Hon måste
vara förskräckligt gammal.

<p>...Det är något visst dystert och otrevligt med det här rummet, i
synnerhet sådana här regnvädersdagar. Allting här är gammalt och mörkt
och litet malätet. Men jag trivs inte med nya möbler. I alla fall tror
jag att jag får lov att skaffa mig nya gardiner för fönstret, de äro
för mörka och tunga och hålla ljuset ute. Den ena är också litet bränd
i kanten sedan den där natten i somras, då ljuset fladdrade till och
den tog eld.

<p>"Den där natten i somras"... Låt mig tänka, hur länge sen kan det
vara? - Två veckor. Och jag tycker att det är en hel evighet sedan
dess.

<p>Vem kunde ana att han hade sin mor i livet...

<p>Hur gammal skulle min mor vara om hon levde nu? Å, inte så värst
gammal. Knappt sextio år.

<p>Hon skulle ha vitt hår. Hon skulle kanske gå litet tungt i backar
och trappor. De blå ögonen, som voro ljusare än alla andras, skulle
vara ännu ljusare nu av ålder och de skulle le gott under det vita
håret. Hon skulle glädja sig åt att det har gått så bra för mig, men
ännu mera skulle hon sörja över bror Ernst som är i Australien och
aldrig skriver. Hon hade aldrig annat än sorg och bekymmer av
Ernst. Därför tyckte hon mest om honom. - Men vem vet, han hade kanske
blivit annorlunda om hon fått leva.

<p>Hon dog för tidigt, min mor.

<p>Men det är gott att hon är död.

<h1>(Senare.)</h1>

<p>Nyss, då jag kom hem i skymningen, stannade jag som förstenad på
tröskeln till salen. På bordet framför spegeln stod ett knippe mörka
blommor i ett glas. Det var skymning. De fyllde rummet med sin tunga
doft.

<p>Det var rosor. Mörka, röda rosor. Ett par nästan svarta.

<p>Jag stod alldeles stilla mitt i det tysta, skymningsstora rummet
och vågade knappt röra mig och knappt andas. Jag tyckte mig gå i en
dröm.  Blommorna på spegeln - det var ju de mörka blommorna från min
dröm.

<p>Ett ögonblick blev jag rädd. Jag tänkte: detta är en hallucination;
jag börjar gå sönder, det lider mot slutet med mig. Jag vågade icke gå
fram och taga blommorna i min hand av fruktan att gripa i tomma
luften. Jag gick in i mitt arbetsrum. På skrivbordet låg ett brev. Jag
bröt det med darrande fingrar i tanke att det kunde ha något samband
med blommorna; men det var en middagsbjudning.  Jag läste det och
skrev ett ord till svar på ett visitkort: "kommer". Så gick jag åter
ut i salen: blommorna voro kvar. Jag ringde på Kristin; jag ville
fråga henne vem som hade kommit med blommorna.  Men ingen kom på min
ringning; Kristin var utgången. Det fanns ingen i våningen mer än jag.

<p>Mitt liv börjar blanda sig med mina drömmar.  Jag kan inte längre
hålla dröm och liv isär. Jag känner till det där, jag har läst om det
i stora böcker: det är början till slutet. Men en gång måste ju slutet
komma, och jag fruktar ingenting. Mitt liv blir mer och mer dröm. Och
det har kanske aldrig varit annat. Jag har kanske drömt hela tiden,
drömt att jag är läkare och att jag heter Glas och att det fanns en
präst som hette Gregorius. Och jag kan när som helst vakna som
gatsopare eller biskop eller skolpojke eller hund - vad vet jag...

<p>Å, dumheter. När drömmar och varsel börjar slå in, och det icke är
fråga om pigor och gamla fruntimmer utan om högre organiserade
individer, då säger psykiatrien att det är ett tecken till begynnande
andlig desorganisation. Men hur förklaras det? Det förklaras så, att
man i de allra flesta fall aldrig har drömt det som "slår in"; man
<strong>tycker</strong> att man har drömt det, eller också att man har
upplevat alldeles detsamma en gång förr in i de minsta detaljer. Men
min dröm med de mörka blommorna har jag uppskriven! Och blommorna
själva, de äro ingen hallucination, de stå där och dofta och äro
levande, och någon har kommit hit med dem.

<p>Men vem? Det finns ju bara en att gissa på. Skulle hon alltså ha
<strong>förstått</strong>? Förstått och gillat och sänt dessa blommor
som ett tecken därpå och ett tack? Det är ju vansinne, det är
omöjligt. Något sådant händer inte, kan inte få hända. Det vore
alltför förskräckligt. Det vore inte tillständigt. Det finns gränser
för vad en kvinna får förstå!  Är det så, då förstår jag ingenting
längre, då vill jag inte leka med längre.

<p>Det är ändå vackra blommor. Skall jag ställa dem på mitt skrivbord?
Nej. De få stå där de stå. Jag vill inte röra vid dem. Jag är rädd för
dem. Jag är rädd!
