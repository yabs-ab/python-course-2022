<h1>24 augusti</h1>

<p>Min snuva blev en hel liten influensa. Jag har stängt min dörr för
mina patienter för att inte smitta ner dem, och håller mig inne. Jag
har sänt återbud till middagen hos Rubins. Jag kan ingenting göra,
inte ens läsa. Jag har nyss lagt patiens med en gammal kortlek som jag
har kvar efter min far. Jag tror att det ligger väl ett dussin gamla
kortlekar i lådan till det förtjusande mahognyspelbordet, en möbel som
ensamt den skulle kunna föra mig i fördärvet om jag hade den ringaste
lust för spel. Skivan är klädd med grönt kläde när man slår upp den,
den har avlånga gropar i kanten för markerna, och de delikataste
inläggningar.

<p>Ja, stort mera lämnade han mig heller inte i arv, min goda far.

<p>Regn och regn... Och det regnar inte vatten, utan smuts. Atmosfären
är inte grå längre, den är brun. Och när regnet ibland saktar av på en
stund, ljusnar den till smutsigt gult.

<p>Över patienskorten på mitt bord ligga bladen av en sönderplockad
ros. Jag vet inte varför jag satt och plockade bladen av den. Kanske
för att jag kom att tänka på hur vi barn förr i världen brukade stöta
rosenblad i en mortel och rulla dem till hårda kulor, som vi trädde
upp på snören och gav mamma till halsband på hennes födelsedag. De
luktade så gott, de där kulorna. Men efter några dar skrumpnade de
ihop som russin och kastades bort.

<p>Rosorna - ja, det var nu också en historia. Det första jag såg då
jag kom ut i salen i morse var ett visitkort som låg på spegelbordet
bredvid blomglaset: Eva Mertens. Jag förstår ännu i denna stund inte
hur jag kunde undgå att se det i går. Och hur ända längst bort i andra
andan av helvete har den goda söta flickan kunnat falla på den idén
att skicka blommor till mig ovärdige syndare? Den djupare orsaken kan
jag visserligen med ansträngande av mitt skarpsinne och med
övervinnande av min blygsamhet gissa mig till; men anledningen?
Förevändningen?  Hur jag grubblar kan jag inte tänka ut någon annan
förklaring än denna: Hon har läst eller hört talas om hur jag råkade
vara närvarande vid det sorgliga dödsfallet; hon antar att jag är
djupt uppskakad och har därför velat sända mig detta bevis på sin
sympati. Hon har handlat plötsligt och impulsivt och så som det föll
sig naturligt för henne.  Det är ett gott hjärta på den flickan...

<p>Om jag skulle låta henne älska mig? Jag är så ensam. Förra vintern
hade jag en gråstrimmig katt, men han sprang bort på vårsidan. Jag
kommer ihåg honom nu, när skenet av den första höstbrasan dansar på
den rödflammiga mattan: just där framför kakelugnen brukade han ligga
och spinna. Jag ansträngde mig förgäves att vinna hans tillgivenhet.
Han lapade min mjölk och värmde sig vid min eld, men hans hjärta
förblev kallt. Vad blev det av dig, Murre? Du hade dåliga anlag. Jag
fruktar att du har kommit på dekadans, om du ännu vandrar här på
jorden. I natt hörde jag en katt skrika på kyrkogården, och jag tyckte
alldeles att jag kände igen din röst.

<p align=center>*

<p>Vem var det som sade: "Livet är kort, men timmarna äro långa." Det
borde ha varit en matematiker som Pascal, men det var visst Fenelon.
Synd, att det inte var jag.

<p align=center>*

<p>Varför törstade jag efter en handling? Kanske mest för att råda bot
på ledsnaden. "L'ennui commun à toute créature bien née", som
drottning Margot av Navarra uttryckte det. Men det är länge sedan den
var ett privilegium för "varelser av börd". Att döma av mig själv och
några som jag känner, ser det ut som om den med stigande upplysning
och välstånd vore på väg att sprida sig också bland populasen.

<p>Handlingen kom till mig som ett stort underligt moln, sköt en blixt
och drog förbi. Och ledsnaden blev kvar.

<p>Men det är också ett rent fördömt influensaväder. Dagar som dessa
tycker jag att det stiger upp gammal liklukt från kyrkogården och
tränger in genom väggar och fönster. Regnet droppar på
fönsterblecket. Jag känner det som om det droppade på min hjärna för
att urholka den. - Det är något fel med min hjärna. Jag vet inte om
den är för dålig eller för bra, men den är inte som den borde
vara. Till gengäld vet jag åtminstone med mig själv att jag har
hjärtat på rätta stället.  Dropp - dropp - dropp. Varför äro de två
små träden vid Bellmans grav så eländiga och tunna?  Jag tror att de
äro sjuka. Kanske gasförgiftade.  Han borde sova under stora susande
träd, den gamle <!-- med K enligt tidens sed --> Karl Mikael. Sova, ja
- få vi sova? Riktigt?  Den som visste det... Det kommer för mig ett
par rader ur en berömd dikt:

<blockquote>
<p>L'ombre d'un vieux poète erre dans la gouttière
<br>avec la triste voix d'un fantôme frileux.
</blockquote>

<p>"En gammal skalds skugga irrar i takrännan med den sorgsna rösten
hos ett fruset spöke." Det var tur för Baudelaire att han slapp höra
hur det låter på svenska. Det är på det hela taget ett förbannat språk
vi ha. Orden trampa varandra på tårna och knuffa varandra i
rännstenen. Och allt blir så påtagligt och rått. Inga halvtoner, inga
lätta antydningar och mjuka övergångar. Ett språk som tycks vara
skapat till bruk för den outrotliga pöbelvanan att plumpa ut med
sanningen i alla väder.

<p>Det mörknar mer och mer: decembermörker i augusti. De svarta
rosenbladen ha redan skrynklat sig. Men kortlapparna på mitt bord lysa
i gälla skrattande färger i allt det grå som för att påminna om att de
en gång blevo uppfunna för att skingra en sjuk och galen furstes
svårmod. Men jag fasar vid blotta tanken på arbetet att samla ihop dem
och vända de aviga rätt och blanda dem till en ny patiens, jag kan
bara sitta och se på dem och lyssna till hur "hjärterknekt och
spaderdam viska dystert om sin begravda kärlek", som det står i samma
sonett.

<blockquote>
<p>Le beau valet de coeur et la dame de pique
<br>causent sinistrement de leurs amours défunts.
</blockquote>

<p>Jag kunde ha lust att gå upp i det smutsiga gamla rucklet där snett
över och dricka porter med flickorna. Röka en sur pipa och dra en
spader med värdinnan och ge henne goda råd för hennes reumatism. Hon
var här i förra veckan och klagade sin nöd, fet och präktig. Hon hade
en tjock guldbrosch under isterhakan och betalade en femma
kontant. Hon skulle bli smickrad av en kontravisit.

<p>Det ringde på tamburdörren. Nu öppnar Kristin...  Vad kan det vara?
Jag har ju sagt till att jag inte tar emot i dag... En
detektiv?... Som låtsas vara sjuk, uppträder som patient... Kom in du,
min gubbe, jag skall nog sköta om dig...

<p>Kristin gläntade på dörren och slängde ett brev med svarta kanter
på mitt bord. Inbjudning att bevista jordfästningen...

<p align=center>*

<p>- Min handling, ja... "Vil Monsieur have den Historie paa heroiske
Vers, saa koster det 8 Skilling..."
