<h1>4 september</h1>

<p>Dagarna komma och gå, och den ena är den andra lik.

<p>Och osedligheten, den florerar fortfarande, kan jag märka. I dag
var det för ombytes skull en mansperson, som ville att jag skulle
hjälpa hans fästmö ur knipan. Han talade om gamla minnen och rektor
Snuffe i Ladugårdslandet.

<p>Jag var obeveklig. Jag läste upp min läkared för honom. Den
imponerade på honom till den grad att han bjöd mig två hundra kronor
kontant och en växel på samma belopp jämte obrottslig vänskap för
livet. Det var nästan rörande; han såg ut att ha det smått.

<p>Jag körde ut honom.
