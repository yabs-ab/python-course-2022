<h1>7 september</h1>

<p>Från mörker till mörker.

<p>Liv, jag förstår dig inte. Jag känner ibland en andlig yrsel, som
viskar och varnar och mumlar om att jag har gått vilse. Jag kände så
helt nyss.  Då tog jag fram mitt rättegångsprotokoll: de dagboksblad,
där jag höll förhör med de båda rösterna i mitt inre: den som ville
och den som icke ville.  Jag läste det om och om igen, och jag kunde
inte finna annat än att den rösten, som jag till sist lydde, var den
som hade rätta klangen, och att det var den andra som var ihålig. Den
andra rösten var kanske den klokaste, men jag skulle ha mist den sista
aktningen för mig själv om jag lytt den.

<p>Och ändå - ändå -

<p>Jag har börjat drömma om prästen. Det var ju att förutse, och just
därför förvånar det mig. Jag hade tänkt att jag skulle slippa ifrån
det just därför att jag hade förutsett det.

<p align=center>*

<p>Jag förstår att konung Herodes icke tyckte om sådana profeter som
gingo omkring och uppväckte döda. Han högaktade dem i övrigt, men
denna gren av deras verksamhet ogillade han...

<p align=center>*

<p>Liv, jag förstår dig inte. Men jag säger inte att det är ditt
fel. Jag håller det för mera troligt att jag är en vanartig son än att
du är en ovärdig mor.

<p>Och det har till sist börjat gå upp för mig som en aning -: det är
kanske icke meningen att man skall förstå livet. Allt detta raseri att
förklara och förstå, all denna sanningsjakt är kanske en avväg.  Vi
välsigna solen, därför att vi leva just på det avstånd ifrån den som
är oss nyttigt. Några millioner mil närmare eller längre bort, och vi
skulle förbrinna eller förfrysa. Om det nu vore med sanningen som med
solen?

<p>Den gamla finska myten säger: den som ser guds ansikte måste dö.

<p>Och Ödipus. Han löste sfinxens gåta och blev den eländigaste bland
människor.

<p>Icke gissa gåtor! Icke fråga! Icke tänka!  Tanken är en syra som
fräter. Du tänker i början, att den blott skall fräta på det som är
murket och sjukt och som skall bort. Men tanken tänker inte så: den
fräter blint. Den börjar med det rov som du helst och gladast kastar
åt honom, men du skall inte tro att det mättar honom. Han slutar inte
förrän han gnagt sönder det sista du har kärt.

<p>Jag borde kanske inte ha tänkt så mycket; jag borde hellre ha
fortsatt mina studier. "Vetenskaperna äro nyttiga därigenom att de
hindra människan från att tänka." Det är en vetenskapsman, som har
sagt det. Jag borde kanske också ha levat livet, som det heter, eller
"levat lusen", som det också heter. Jag borde ha åkt på skidor och
sparkat fotboll och levat friskt och muntert med kvinnor och
vänner. Jag borde ha gift mig och satt barn i världen: borde ha
<strong>gjort</strong> mig plikter. Sådant blir hållhakar och
stöd. Det är kanske också dumt, att jag inte har kastat mig i
politiken och uppträtt på valmöten. Också fosterlandet har krav på
oss. nå, det kan jag kanske hinna med ännu...

<p>Första budet: du skall icke förstå för mycket.

<p>Men den som förstår det budet, han - har redan förstått för mycket.

<p>Jag yrar, det går i cirkel för mig.

<p>Från mörker till mörker.
