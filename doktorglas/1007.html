<h1>7 oktober</h1>

<p>Hösten härjar mina träd. Kastanjen utanför fönstret är redan naken
och svart. Molnen fara i tunga skockar över taken, och jag ser aldrig
solen.

<p>Jag har skaffat mig nya gardiner i mitt arbetsrum: helt vita. Då
jag vaknade i morse trodde jag först att det hade snöat; det var
alldeles samma dager i rummet som när den första snön har kommit. Jag
tyckte jag kände lukten av nyfallen snö.

<p>Och snart kommer den, snön. Man känner den i luften.

<p>Den skall vara välkommen. Låt den komma. Låt den falla.
